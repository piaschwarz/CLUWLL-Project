Barriere architettoniche
Salve, mi chiamo Maria e oggi voglio raccontarvi la mia storia.
Ho 36 anni e dieci anni fa ho avuto un brutto incidente che mi ha costretto su una sedia a rotelle. Vivo in una casa alla periferia di Roma con mio marito e mio figlio.
Faccio una vita normalissima, ma a volte ho delle serie difficoltà.
Queste difficoltà si chiamano barriere architettoniche. Le barriere architettoniche sono ostacoli che impediscono ad un disabile di muoversi liberamente nella città. Infatti la città dove vivo non permette alle persone come me, su una sedia a rotelle, di poter andare in giro liberamente.
Infatti spesso i marciapiedi non hanno scivoli per le sedie a rotelle e il gradino è un fastidioso inconveniente. Quando invece gli scivoli ci sono, spesso la via è ostruita da una macchina parcheggiata davanti.
Questi gesti di inciviltà rendono molto difficile spostarsi. Ma non è finita qui: prendere un mezzo pubblico è una vera impresa.
Gli autobus infatti non sono forniti di una passerella per permettermi di salire e il più delle volte sono i passanti e l’autista a dovermi aiutare.
Stessa cosa vale per la metropolitana. Gli ascensori spesso non ci sono o sono fuori servizio.
Per questo ho fondato un’associazione che raccoglie circa un centinaio di persone, disabili e non, che lotta per l’abolizione di queste barriere.
Vogliamo che i gesti di inciviltà, come parcheggiare la macchina davanti ai passaggi per le sedie a rotelle, vengano puniti duramente.
Vogliamo inoltre che vengano riparati ascensori e montascale per poter prendere la metropolitana.
Abbiamo scritto al sindaco e attendiamo fiduciosi la sua risposta.


Telefonata di Capodanno
Pronto Clara? Come stai? Tutto bene? Sono Valentina, ti lascio questo messaggio in segreteria per dirti cosa stiamo organizzando per Capodanno.
Ti ricordi che si parlava di andare tutti insieme a Barcelona? Bene, la proposta è stata bocciata perché il volo è troppo costoso.
Ho chiesto anche agli altri del gruppo che preferissero fare come ripiego al viaggio a Barcelona, ma i pareri sono discordanti.
Guido mi ha detto che a questo punto, visto che ormai è tardi per prenotare un viaggio all’estero, tanto vale ripiegare su una soluzione più economica in Italia, magari restando proprio a Roma. Addirittura proponeva una cenetta tranquilla da lui.
Giada, invece, non vuole desistere dal progetto Spagna e dice di provare a vedere se c’è una città più economica come Siviglia o che so io.
Il fatto è che ormai siamo a novembre, quindi molti alberghi sono già prenotati e sono rimasti solo i più costosi, e personalmente non vorrei spendere troppi soldi.
Claudia, come al solito, non sa nemmeno se ci sarà, la sua presenza è come sempre un’incognita fino alla fine.
Tu che vorresti fare? Potresti chiamarmi per farmelo sapere?
Comunque questa è l’ultima volta che provo ad organizzare io per Capodanno, non ce la faccio a mettere tutti d’accordo e nessuno mi dà una mano.
Personalmente penso che o ci diamo una mossa o per me possiamo smettere di cercare e questo Capodanno ognuno rimane a casa sua.
Chiamami al più presto.
Ciao.


Cioccolata
Incredibile ma vero! Un recente studio dell’università di Granada ha dimostrato che la cioccolata aiuta a dimagrire!
No, non state sognando, i dati parlano chiaro!
I ricercatori hanno preso in esame 1500 giovani europei e hanno scoperto che chi consumava abitualmente piccole quantità di cioccolato presentava meno massa grassa.
Sembrerebbe una cosa bellissima, ma c’è il trucco.
Infatti non possiamo ancora iniziare a mangiare tonnellate di cioccolato o di praline ricoperte sicuri di dimagrire, tutt’altro!
Sfortunatamente i ricercatori hanno scoperto che, per far sì che il cioccolato che mangiamo abbia effetti dimagranti, dobbiamo mangiarne in piccole quantità e soprattutto deve essere cioccolato fondente.
Questo perché la più alta concentrazione delle catechine, ovvero enzimi responsabili del dimagrimento presenti nel cioccolato, è alta solo nel cioccolato puro, quindi quello fondente.
Il cioccolato al latte, i cioccolatini ripieni o la torta al cioccolato che tanto ci piacciono, invece, non hanno la stessa quantità di questa sostanza.
Il motivo è che nel cioccolato al latte, ad esempio, il cacao è mescolato con latte, zucchero e altri ingredienti.
Quindi stiamo attenti! La torta al cioccolato purtroppo continuerà a farci ingrassare!


Inquinamento
Negli ultimi anni l’inquinamento ha raggiunto dei livelli preoccupanti. Se guardiamo il telegiornale ci accorgiamo che spesso si parla di problemi ambientali come il buco nell’ozono o le discariche troppo piene di rifiuti. L’aumento del livello d’inquinamento è preoccupante perché porta con sé delle conseguenze gravi.
Ma a cosa è dovuto l’inquinamento? E quali effetti può provocare sul nostro pianeta? L’aumento dei livelli d’inquinamento è dovuto a molti fattori, tra cui lo smog. Infatti negli ultimi anni è cresciuto il numero di automobili. Molte persone infatti si servono delle automobili per andare a lavoro o per spostarsi, a volte usando l’auto più del necessario.
In aggiunta, è cresciuto anche il numero delle fabbriche: i gas e i liquidi di scarico spesso vengono riversati liberamente nell’aria e nell’acqua e contaminano le falde acquifere e l’atmosfera. A questo dobbiamo aggiungere che produciamo sempre più rifiuti non riciclabili.
Le conseguenze sono molto gravi e sotto l’occhio di tutti. Infatti l’inquinamento dell’aria e dell’acqua minaccia molte specie animali e vegetali che rischiano l’estinzione. In più, l’emissione di gas aumenta l’effetto serra. Quest’ultimo comporta l’aumento delle temperature e lo scioglimento dei ghiacciai. Per fermare questo problema che riguarda tutti noi occorre un maggiore rispetto per il nostro pianeta.

L’importanza di leggere
Spesso molta gente dice di non avere tempo per leggere dei libri, e, come spesso accade, non lo fa. Inoltre pensa che leggere non sia importante e purtroppo non trasmette ai propri figli la passione per la lettura. Altri ancora pensano che leggere sia noioso e dopo aver finito la scuola smettono completamente di leggere libri.
Io invece ritengo che leggere non sia una perdita di tempo. Sono convinto, infatti, che la lettura non sia solo un piacere, ma uno strumento che permette di crescere. Infatti tramite la lettura possiamo entrare in tanti mondi e rivivere epoche lontane. Inoltre i libri ci fanno conoscere storie fantastiche o realmente accadute che altrimenti non potremmo conoscere.
Secondo me, inoltre, leggere è un ottimo strumento per conoscere anche le usanze e le culture degli altri popoli ed essere quindi più aperti verso il mondo. A mio avviso, non sono solo i libri da studiare per la scuola o l’università gli unici libri a darci delle conoscenze.
Anche altri libri possono arricchirci molto. Credo inoltre che i libri fantastici possano permetterci di viaggiare con la fantasia e rendere possibile quello che nella realtà non è possibile. Penso che i libri possano offrirci numerosi spunti di riflessione e dibattito.
In conclusione, non sono d’accordo con chi dice che leggere ormai è inutile. La lettura, infatti, oltre a un piacere dovrebbe essere un dovere per tutti.

Una traduzione speciale
Avendo studiato la lingua cinese per molti anni, adesso lavoro come traduttore freelance.
Conoscendo il mio lavoro, molte persone mi contattano per chiedere una traduzione.
Essendo l’unico traduttore dal cinese della mia città, ricevo molte richieste.
Una volta, però, ho ricevuto una richiesta davvero strana.
Un pomeriggio di due anni fa mi ha chiamato una persona dicendo che aveva un lavoro importante per me.
Essendo la paga molto buona ho deciso di accettare, pur non sapendo di che lavoro si trattasse.
Alla fine ho scoperto che si trattava di tradurre in cinese una lettera d’amore di un ragazzo italiano che si era innamorato di una bella ragazza cinese.
La ragazza, essendo arrivata da poco in Italia, non parlava italiano e quindi non poteva leggere la lettera.
Pur avendo tradotto documenti di tutti i tipi, era la prima volta che mi capitava una lettera d’amore.
Ho tradotto cercando di essere il più fedele possibile al messaggio originale. Alla fine i due ragazzi si sono fidanzati!

L’importanza di studiare una lingua straniera
In questi ultimi anni il mondo del lavoro si è fatto sempre più esigente e conoscere una sola lingua adesso non basta più. Infatti, se fino a qualche decennio fa si conosceva solo la propria lingua madre, adesso è indispensabile conoscere almeno l’inglese e un’altra lingua. Questa necessità è dovuta al fatto che gli scambi e le relazioni tra Paesi diversi sono aumentate. Inoltre la conoscenza di più lingue straniere favorisce lo sviluppo di una personalità più aperta verso le altre culture.
Parlare una lingua straniera viene considerato un elemento importantissimo per capire la cultura di un popolo. In Europa già da anni è stata riconosciuta l’importanza di studiare le lingue. A questo proposito il Consiglio d’Europa ha dichiarato che ogni cittadino europeo dovrebbe conoscere oltre alla sua lingua madre anche l’inglese e un’altra lingua europea a sua scelta. Questo perché la lingua è uno strumento importantissimo per stringere amicizie e legami.
L’importanza dello studiare una lingua straniera è riconosciuta non solo in Europa, ma in tutto il mondo. Infatti molti nuovi Paesi sono diventati molto importanti a livello economico e quindi tutte quelle lingue, non più solo quelle europee, hanno assunto un’importanza particolare. Ed è per questo motivo che in tanti adesso si dedicano allo studio di lingue come il cinese o l’arabo. 
In conclusione, imparare le lingue non è solo un piacere, ma una necessità per chi desidera davvero capire il mondo.

Lettera formale
Alla Cortese attenzione del Dottor Guido Rossi
responsabile dell’ufficio del personale
della scuola di italiano Giovanni Boccaccio
Sede di Pechino
Gentile Dottor Rossi,
mi chiamo Salvatore Galli e scrivo per avere informazioni riguardo l’annuncio di lavoro che ho letto sul vostro sito. Ho letto infatti che cercate un docente d’italiano per studenti stranieri per la vostra scuola di Pechino.
Ho notato che nell’annuncio non vengono elencati i requisiti per poter fare domanda per il posto di lavoro. In particolare vorrei sapere quali sono i titoli di studio richiesti. È richiesta una laurea specifica? È necessario avere un diploma per l’insegnamento dell’italiano? Visto che la sede di lavoro è a Pechino mi chiedevo se fosse richiesta anche una buona conoscenza della lingua cinese.
In ultimo vorrei sapere se è necessario avere già avuto esperienza nell’insegnamento dell’italiano a stranieri. Io mi sono appena laureato in lettere e non ho ancora esperienza nell’insegnamento dell’italiano, pertanto vorrei avere queste informazioni per sapere se sono idoneo o meno per fare domanda.
Nell’attesa di un suo gentile riscontro,
Le porgo i miei più cordiali saluti,
Salvatore Galli

Oroscopo
Quante volte abbiamo sentito alla radio o letto sui giornali frasi come “Questo è l’anno dello scorpione” oppure “I capricorno sono molto testardi”?
Spesso in treno e in metropolitana leggiamo annoiati il giornale e, senza accorgercene, alla fine il nostro occhio cade sull’ultima pagina, tra il meteo e il cruciverba. Lì dove c’è l’oroscopo.
E sempre in sovrappensiero cerchiamo il nostro tra la lista dei segni zodiacali.
Ma davvero se il giornale ci dice che oggi il nostro segno avrà fortuna in amore, allora incontreremo l’uomo o la donna dei nostri sogni?
Abbiamo intervistato il dottor Silvio Garofoli, presidente dell’associazione Astrologi Italiani, e gli abbiamo fatto qualche domanda in merito all’oroscopo che leggiamo sul giornale.
«Gli oroscopi dettagliati che leggete quotidianamente sul giornale – spiega Garofoli – non sono niente più che un semplice passatempo, non vanno presi alla lettera. Se oggi l’Ariete avrà solo due pallini di salute, non significa che passerà il pomeriggio dal medico!»
Non ci serviva un esperto per dirlo, penserete, ma non è così scontato.
«Molte persone credono ingenuamente che l’oroscopo sia da prendere alla lettera.
Ad esempio una volta mi è persino capitato di incontrare una signora che, se l’oroscopo non era dei migliori, addirittura non metteva il naso fuori dalla porta!
È chiaro, non dobbiamo credere alla lettera all’oroscopo, ma è innegabile che gli astri influiscano sulle nostre vite e ci influenzino in maniera più o meno significativa.»
Insomma, il lavoro dell’astrologo non è improvvisare cosa succederà il giorno dopo, ma di ricercare nel profondo come i movimenti degli astri si ripercuoteranno su di noi. 
E voi allora, credete nelle stelle?

L’esame di maturità
Gli esami di maturità furono per me un incubo. Mi ricordo che dovetti studiare notte e giorno per arrivare preparata all’esame più difficile della mia vita. Il primo giorno di esami ci fu la prova di lingua italiana. I professori ci chiesero di scrivere un tema e di dire cosa pensavamo del problema dell’inquinamento. Il secondo giorno invece ci fu la prova di matematica. Mi ricordo che l’esame fu molto complicato. Ci diedero tre ore di tempo per finire la prova. Il terzo giorno invece ci fu la prova di inglese. La professoressa decise che dovevamo scrivere una storia inventata in inglese.
Dopo gli esami scritti dovevamo fare anche l’esame orale. L’esame orale era un’interrogazione su tutte le materie che avevamo fatto al liceo. Dovetti ripassare tutto il programma e fu molto stressante. Mi ricordo anche che prima dell’esame piansi per l’agitazione. Quando venne il mio turno ebbi così paura che non riuscii a dire una parola.
Alla fine però i miei compagni mi fecero capire che l’esame non era poi così difficile, così feci l’esame e lo superai con ottimi voti.

La vita di Carlo
Carlo cominciò a lavorare come imbianchino quando aveva sedici anni. Infatti quando aveva quindici anni pensò che non voleva più continuare gli studi. I genitori allora gli consigliarono di trovarsi un lavoro e di cominciare a guadagnare dei soldi. Allora Carlo domandò a suo zio Piero che era un bravo muratore di prenderlo a lavorare con lui. Suo zio gli insegnò a dipingere le pareti e a imbiancare i muri. Inoltre lo portò con sé a lavorare e lì riuscì a imparare il mestiere di imbianchino.
Dopo aver imparato, Carlo iniziò a lavorare da solo e in poco tempo diventò uno dei più bravi imbianchini della città. Tuttavia negli anni ottanta la crisi economica colpì l’Italia e Carlo perse il lavoro. Allora pensò che nel nord Italia di sicuro ci sarebbe stato più lavoro.
Quando aveva trenta anni Carlo si trasferì a Milano per cercare fortuna. Lì trovò un nuovo lavoro come fattorino. A Milano incontrò una ragazza di nome Federica. Si innamorò subito di lei. Carlo e Federica si sposarono due anni dopo.

Cani abbandonati
Giorgio si occupa di cani abbandonati. Ha un canile dove accoglie e aiuta i cani che sono stati abbandonati dai loro padroni.
Giorgio racconta spesso delle tristi storie sui suoi animali.
Pao, ad esempio, è un cane che è stato adottato da una famiglia con due bambini.
Pao era stato tanto voluto dai bambini e alla fine i genitori hanno deciso di adottarlo. Però, quando i bambini sono cresciuti, si sono stancati di Pao. Pao allora è stato lasciato ai bordi della strada.
Alla fine Pao è stato trovato da Giorgio ed è stato salvato.
Pao infatti è stato portato dal veterniario dove è stato curato. Dopo è stato lavato e portato al canile dove Giorgio si è preso cura di Pao.
Pao è stato accolto dagli altri cani del canile.
Dopo qualche mese, però, Pao è stato adottato da un’altra famiglia.
Pao adesso è un cane felice : è amato e coccolato dalla sua nuova famiglia.

Giorgio però non è ancora soddisfatto. È stato intervistato dalla radio locale ed ha detto che è preoccupato perché negli ultimi anni il numero dei cani che sono stati abbandonati è aumentato parecchio.

Università e scelte importanti
Mi chiamo Luca e ho appena finito gli esami di maturità. Adesso, però, devo scegliere a quale facoltà iscrivermi all’università e quindi che lavoro vorrei fare in futuro. Ma ci sono molte cose da considerare.
Se mi piacesse studiare storia, potrei studiare archeologia. Se studiassi archeologia poi potrei fare l’archeologo. E, se diventassi archeologo vivrei emozionanti avventure come quelle di Indiana Jones. Invece se mi piacesse la scienza potrei studiare ingegneria. Se studiassi ingegneria potrei lavorare in qualche laboratorio. Di sicuro mi interesserei di robot e ne costruirei uno. Se non fosse così difficile, mi piacerebbe diventare uno scienziato.
Tuttavia la scelta dell’università è un passo importante e se non ci riflettessi su bene, sarei uno sciocco. Se scegliessi la facoltà senza averci pensato bene, di sicuro mi pentirei. Ma soprattutto non riuscirei a finire gli studi. I miei genitori sarebbero fieri di me se mi laureassi velocemente e trovassi un lavoro. Io non so ancora bene cosa voglio fare, ma so che se non scegliessi entro l’estate sarebbe un problema.
Un ragazzo delicato
Giovanni è un ragazzo molto delicato. A soli venti anni ha già sofferto di un gran numero di malanni vari. Fin da piccolo per ogni minima cosa si sentiva male. Quando era bambino, ad esempio, se mangiava troppo gli veniva subito il mal di pancia. E per questo sua madre doveva essere sempre molto attenta a quello che faceva Giovanni. Infatti, se la madre non lo controllava sempre, Giovanni rischiava di prendere qualche malanno o di farsi male.
Anche d’estate, quando i genitori lo portavano al mare, Giovanni doveva rimanere sotto l’ombrellone. Se invece si esponeva al sole, subito si scottava la schiena. Se faceva il bagno, prendeva un bel raffreddore.
Anche adesso che è cresciuto, Giovanni sa che non può fare alcune cose. I suoi migliori amici lo invitano spesso a giocare a calcetto, ma lui rifiuta perché sa che, se suda, subito prende un raffreddore. I suoi amici lo prendono sempre in giro per questa sua caratteristica e a volte Giovanni si offende.

Una festa noiosa
Giacomo ieri è stato invitato ad una festa di compleanno da un conoscente. Non aveva niente da fare e quindi ha deciso di andare. Purtroppo, però, non si è divertito come pensava. Il festeggiato non è stato molto gentile. Giacomo pensa che se il festeggiato fosse stato più gentile, lui sarebbe stato più a suo agio.
Inoltre, se il festeggiato avesse offerto del cibo e delle bevande, gli invitati non avrebbero avuto fame e sete. Invece gli invitati non hanno potuto né bere né mangiare. Inoltre le sedie erano poche. Se le sedie fossero state di più, di sicuro gli invitati non sarebbero rimasti in piedi tutta la sera. Inoltre ieri sera faceva molto caldo e il padrone di casa non aveva il condizionatore. Giacomo pensa che se ci fosse stato il condizionatore sarebbe almeno stato un po’ al fresco. 
Giacomo è rimasto alla festa fino alle undici e mezzo di sera ed è tornato a casa con un suo amico che gli ha dato un passaggio. Se fosse venuto in macchina da solo, di sicuro sarebbe andato via prima da quel posto.
Adesso Giacomo dice che se avesse saputo subito che la festa era così noiosa, non avrebbe accettato l’invito del suo conoscente.

Ritrovamento artistico
Era l’estate del 1984 quando ci fu il più famoso ritrovamento artistico della storia.
Scavando un fosso nelle vicinanze di Livorno furono ritrovate tre teste di pietra scolpita.
Il ritrovamento fu sensazionale. Infatti i più famosi critici d’arte attribuirono le opere ad Amedeo Modigliani, famosissimo artista italiano.
L’allora direttrice dei musei civici per poco non svenne alla notizia dell’eccezionale ritrovamento. Era stata lei, infatti, a commissionare le ricerche delle preziose teste scomparse.
Secondo gli esperti le teste infatti erano state gettate nel fosso dallo stesso Modigliani nel 1909 prima di lasciare Livorno.
Questa notizia fece il giro del mondo, tutti i giornali ne scrissero e per giorni non si parlò d’altro che del sensazionale ritrovamento delle opere d’arte.

Quest’avvenimento, però, si rivelò uno dei più grandi scherzi dell’ultimo secolo.
Le opere non erano state affatto realizzate da Modigliani, ma da quattro ragazzi molto abili nella scultura.
I quattro, allora poco più che ventenni, avevano deciso di prendersi un po’ gioco di tutte quelle persone che cercavano disperatamente nel canale, ma non pensarono affatto che i critici d’arte potessero ritenere la loro opera originale, come invece accadde.
La loro bravata di certo non passò inosservata, ma la figuraccia dei critici d’arte che ritennero l’opera originale non fu da meno…

Leggende metropolitane
Si crede che le leggende metropolitane siano storie che si raccontano solo per spaventare le persone e che non abbiano nessun fondo di verità.
In realtà, però, non è sempre così. Spesso le leggende metropolitane si basano su fatti reali. A questo proposito, si pensa che una leggenda metropolitana si crei quando avviene un evento strano o raro. Allora le persone che erano presenti raccontano ad altri cosa è successo, e gli altri lo raccontano ad altri ancora. Ogni volta che la storia viene raccontata si aggiunge un particolare nuovo e inventato, quindi così si creano storie incredibili e fantasiose.
Ad esempio, in America si racconta che i coccodrilli vivano nelle fogne della città di New York e che a volte risalgano le tubature ed entrino in casa della gente. Ovviamente nessuno crede che questo sia vero. Però si ritiene che in passato qualcuno abbia trovato un piccolo alligatore in città e che da lì si sia sviluppata la storia.

Insomma, si dice che in ogni storia c’è un fondo di verità…
Ma anche se spaventano le persone più di quanto si pensi, non si deve credere che queste leggende siano solo fantasiose storielle!

Beethoven
Ludwig van Beethoven, conosciuto come Beethoven, fu un celebre compositore tedesco.
Prima di diventare il famoso pianista e compositore che tutti conosciamo, Beethoven ebbe un’infanzia molto infelice e difficile. Infatti era stato suo padre a decidere di fargli studiare la musica e gli aveva trovato un insegnante privato. Il padre aveva pensato di sfruttare il talento musicale del figlio per il proprio guadagno. Beethoven si era impegnato a studiare come voleva il padre e aveva imparato a suonare il piano e il violino.
Successivamente aveva cominciato ad insegnare lui stesso musica ai figli di una ricca vedova. Beethoven allora aveva deciso di lasciare la casa dove era nato e cresciuto per stabilirsi presso la famiglia della ricca vedova. Lì aveva conosciuto il grande compositore di corte Christian Gottlob Neefe, e aveva preso da lui lezioni di composizione musicale.
A questo punto Beethoven, che aveva cominciato a comporre le sue prime opere, divenne famoso.

Viaggiare a basso costo
Tutti vorrebbero avere a disposizione del tempo e un po’ di soldi per poter fare il viaggio dei propri sogni. Tuttavia adesso viaggiare non è così costoso come si potrebbe pensare. È sufficiente avere un po’ di pazienza e in poco tempo si può organizzare un viaggio indimenticabile! Infatti ultimamente si sono molto diffusi i cosiddetti ‘viaggi lowcost’, ovvero viaggi ad un prezzo molto vantaggioso.
La prima regola del viaggio lowcost è quella di organizzarsi il viaggio da soli. Questo significa che molte persone non si affidano più alle agenzie di viaggio, ma cominciano a navigare in rete in cerca di offerte. E non è difficile trovarne per voli aerei o per viaggi in treno. Infatti anche da questo punto di vista ci sono numerose compagnie aree lowcost che permettono di prenotare un volo all’ultimo minuto a minor prezzo.
La seconda regola è quella di cercare su internet le tariffe dei vari alberghi e scegliere quella più conveniente. Adesso ci sono molti siti in cui è possibile comparare i prezzi e prenotare la camera che si preferisce. Inoltre si può comodamente prenotare via internet e pagare usando la carta di credito. Le ricevute di prenotazione vengono inviate per e-mail senza bisogno di recarsi di persona a ritirarle.
Si potrebbe pensare che siano solo i giovani a preferire i viaggi lowcost, ma non è così. Anche gli adulti hanno cominciato ad apprezzare questa pratica e a organizzarsi i viaggi da soli. Molte persone trovano addirittura che questo sia il modo per fare un viaggio che sia davvero come lo si vuole. In fondo bastano piccoli gesti per risparmiare un po’ e poter viaggiare dove si desidera.

Vita da pensionato
Ora che sono in pensione passo molto tempo a casa.
Di certo, quando ero giovane, non pensavo che la mia vita sarebbe stata così piena di impegni.
Ogni tanto penso a quello che avrei potuto fare quando ero più giovane e che non ho fatto.
Infatti avrei potuto riposarmi di più e non lavorare sempre.
Ho sempre lavorato tanto in giro per il mondo e tornavo a casa raramente.
Avrei potuto passare più tempo con la mia famiglia, infatti quando le mie figlie erano piccole avrebbero tanto voluto passare più tempo con me.
Anche mia moglie sarebbe stata contenta di vedermi più spesso.
Inoltre, se avessi lavorato di meno, non sarei stato sempre stanco. In più sarei andato più spesso al mare o in montagna, avrei passato delle giornate più piacevoli.

D’altra parte, però, avrei guadagnato meno soldi e non avrei potuto comprare tanti regali alle mie figlie.
Adesso però è inutile pensare a queste cose, perché sono in pensione e posso fare tutte le cose che avrei voluto fare e non ho fatto prima!

Amore per i libri
Quando andavo a scuola non ero un bravo studente. Da adolescente infatti credevo che la scuola fosse una grande perdita di tempo. Sebbene mia madre e i miei professori mi dicessero di studiare di più io non li ascoltavo.
Avevo degli amici che la pensavano come me. Credevamo che non bisognasse studiare nella vita. Inoltre pensavamo che i nostri compagni di classe che studiavano e si impegnavano fossero degli stupidi. Capitava spesso che prendessimo in giro questi poveri ragazzi davanti a tutti e che loro si offendessero.
Una volta però la professoressa ci sentì e ci mandò subito dal preside. Nonostante gli chiedessimo di scusarci, il preside ci punì severamente. Come punizione ci fece anche riordinare la biblioteca della scuola. Nonostante lavorassimo ininterrottamente e con efficacia, sembrava che non dovessimo finire mai.
Riordinando i libri scoprii l’amore per la lettura. Cominciai a leggere i libri della biblioteca e capii quanto fosse importante la lettura e la cultura. Cambiai subito atteggiamento. Adesso sono felice di aver ricevuto quella punizione quando ero al liceo!

Studiare all’estero
Credo che studiare all’estero sia il modo migliore per apprendere davvero una lingua e conoscere una cultura. Quando si viaggia è naturale che si voglia conoscere di più il paese in cui si va e penso che questo sia lo stimolo più grande per apprendere.
Tuttavia, molti esperti del settore hanno dimostrato che, sebbene studiare all’estero sia un modo eccellente per imparare una lingua, da solo questo non basta. È necessario anche che gli studenti si impegnino molto e che lo studio della lingua sia graduale.
Gli studenti devono seguire le lezioni e studiare da soli a casa affinché possano davvero apprendere la lingua e la sua grammatica. È importante, inoltre, che gli studenti che studiano una lingua all’estero non abbiano paura di parlare la lingua con le persone del posto. Sebbene possa sembrare un po’ imbarazzante, parlare con un madrelingua può aiutare davvero a migliorare la conversazione.
Infatti è dimostrato che sostenere esami e test di lingua regolarmente aiuti a fissare di più le strutture grammaticali. Nonostante si pensi che studiare una lingua possa rivelarsi molto complesso, sono sempre di più i giovani che scelgono di studiare all’estero per migliorare la lingua straniera.


La crisi economica
La crisi economica iniziata circa cinque anni fa ha condizionato terribilmente le nostre vite.
Gli italiani si sono fatti più risparmiatori e cauti negli acquisti. L’ISTAT (Istituto Nazionale di Statistica) ha infatti rilevato che sono crollati i consumi in diversi settori.
Dapprima, infatti, gli italiani hanno detto no a vacanze ed uscite fuori porta.
Sono poi seguiti crolli nei settori dell’abbigliamento e dell’estetica.
Gli italiani hanno infatti imparato a dire no all’essere sempre alla moda, meglio utilizzare i vestiti ancora buoni dell’anno precedente.

Ma c’è un dato che ha fatto allarmare i nostri ricercatori: gli italiani hanno cominciato a risparmiare sul cibo.
Crollano gli acquisti di carne e pesce e aumentano quelli di pasta e pane.
Insomma, via libera agli articoli che saziano di più con poca spesa.
Secondo gli esperti è un dato allarmante, il quale sottolinea il fatto che a causa della crisi anche la dieta degli italiani sta cambiando.
Inoltre gli italiani hanno cominciato a prediligere il discount al supermercato. Meglio prodotti a basso costo che prodotti più cari e di marca.
Ma non c’è da temere, spesso i prodotti del discount non sono di qualità inferiore rispetto a quelli del supermercato. Accade spesso che il loro costo sia più basso anche perché il costo della pubblicità non ricade sul prezzo del prodotto.
La cosa che fa più riflettere è che in pochi anni (la crisi economica ha infatti cominciato a manifestarsi nel 2008) le abitudini degli italiani sono cambiate radicalmente. Allora c’è da chiedersi: quando la crisi sarà finita, gli italiani continueranno ad essere parsimoniosi o torneranno a spendere?

Dipendenza da computer
In seguito alla diffusione delle tecnologie informatiche e di internet, quasi tutti possono dire di avere un computer in casa e di farne largo uso. Questo ha indubbiamente portato molti vantaggi nella nostra vita di tutti i giorni, ma non bisogna sottovalutare gli aspetti negativi.
Uno degli ultimi fenomeni che ha messo tutti in allerta è quello della dipendenza da computer e da internet. Infatti questo è un problema che colpisce soprattutto i giovani, che non sono capaci di dire ‘basta’.
La dipendenza da computer è una vera e propria malattia, e come tale necessita di specifiche cure. Ultimamente ci sono molti psicologi che si sono specializzati nella cura di questo tipo di disturbi.
Secondo recenti studi, infatti, la dipendenza da computer colpisce una buona percentuale di giovani tra i 16 e i 26 anni di età. Questa malattia si manifesta con dei sintomi tipici, tra cui i più evidenti sono il nervosismo e la minore voglia di uscire e di socializzare.
In alcuni paesi del mondo, come il Giappone o la Corea, questo problema si è diffuso così tanto che il governo ha deciso di prendere provvedimenti per fermare questo fenomeno. Il rischio di questo uso sconsiderato del computer è che la gente cominci a preferire le interazioni via web sui social network alle interazioni di persona.
In fondo, non è meglio uscire a prendere un caffè con un amico anziché passare il pomeriggio davanti al computer?

La disavventura di Mara
Quando Mara è stata derubata della borsetta sul treno, il capotreno le ha consigliato di fare la denuncia alla più vicina stazione di polizia. Appena Mara è arrivata alla stazione di polizia è stata accolta da un poliziotto che le ha domandato che cosa le servisse.
Mara, parlando con agitazione, gli ha detto che era venuta per sporgere denuncia per il furto della sua borsa. Il poliziotto le ha indicato di andare all’ufficio del Capitano, che si trovava in fondo al corridoio. Mara si è diretta all’ufficio dove ha trovato il Capitano seduto alla sua scrivania.
Il Capitano le ha domandato come fossero andate le cose. Mara allora si è un po’ calmata e ha cominciato a raccontare tutto al capitano. Gli ha raccontato che era appena salita sul treno per andare al lavoro quando ha sentito che qualcuno le stava tirando via la borsa. Ha aggiunto che anche se aveva provato a fare resistenza, il ladro l’aveva spinta e lei era caduta a terra.
Infine ha raccontato che il ladro è sceso di corsa dal treno dopo averle rubato la borsa. Il Capitano ha chiesto a Mara se poteva descrivere il ladro, ma Mara gli ha risposto di non esserne in grado perché il ladro aveva il viso coperto. Alla fine il Capitano ha aiutato Mara con la denuncia e le ha detto di stare tranquilla perché la polizia si sarebbe impegnata per trovarlo.

Il festival della matematica
L’università degli studi di Pisa in collaborazione con il Comune di Pisa organizza per il quinto anno consecutivo il Festival della Matematica. Un evento che vede la partecipazione di illustri esperti del settore, quali professori di calcolo, statistica e probabilità oltre ad esponenti della Camera di Commercio di Pisa e altri professionisti in vari settori dell’industria che si servono della matematica nella vita di tutti i giorni.
Ci spiegheranno, ad esempio, come funziona il calcolo delle probabilità che è alla base di giochi come lotterie, lotto e slot-machines.
Ci insegneranno come la matematica è alla base della tecnologia moderna, soprattutto dell’informatica.
Ma soprattutto ci faranno scoprire piccoli trucchi per aiutarci nella vita quotidiana grazie alla matematica.
Gli esperti della Camera di Commercio ci spiegheranno come far quadrare il bilancio e riuscire a mettere qualche risparmio da parte. Ci spiegheranno inoltre come funziona il mercato della borsa e quante probabilità ci sono di fare un buon investimento, data anche la natura instabile del mercato.

Insomma, dal 13 al 18 aprile si alterneranno interventi e conferenze di questi illustri esperti del settore che spiegheranno a noi profani come la matematica condiziona la nostra vita e come possiamo servircene per semplificarla.
Le conferenze si terranno nell’aula magna della facoltà di economia dell’università e nella sala consiliare del comune, il programma è disponibile sul sito del Comune di Pisa.
Vi aspettiamo numerosi.

La fondazione di Roma
La città di Roma è una città molto antica, costruita molti anni prima della nascita di Cristo. Si ritiene che sia stata fondata il 21 aprile del 753 avanti Cristo. Ed è per questo che si dice che il 21 aprile è il compleanno di Roma. La leggenda vuole che sia stato un uomo di nome Romolo a fondare Roma e che ne sia diventato il primo re. Romolo aveva un fratello gemello di nome Remo.
Secondo gli antichi Romani, Romolo e Remo erano discendenti della dea Venere. Si dice che i gemelli siano stati abbandonati in una cesta sul fiume Tevere e siano stati trovati da una lupa, che se ne prese cura. Si dice inoltre che un pastore si sia preso cura dei due gemelli fino a quando divennero grandi.
Secondo gli antichi Romani, Romolo e Remo decisero di fondare una città, ma pare che a causa di alcuni litigi tra i fratelli Romolo abbia ucciso Remo e sia diventato re della città di Roma.
Questa è solo una leggenda molto affascinante, ma nessuno ritiene che sia accaduto veramente. Si crede che questa leggenda sia nata per dare importanza alla città. Infatti in questo modo si diceva che Roma discendeva direttamente dalla dea Venere.
Uno dei poeti latini più famosi che ha raccontato la storia della fondazione di Roma è stato Virgilio. Si dice che Virgilio sia stato uno dei poeti più apprezzati e famosi dell’Impero Romano. Il compito di scrivere delle origini di Roma gli fu affidato proprio dall’imperatore.

Lettera per Claudia
Cara Claudia,
come stai? Io oggi non sto molto bene e non sono andata al lavoro.
Ho mal di stomaco. Sicuramente ieri sera avrò mangiato qualcosa che mi ha fatto male!
È da tanto che non ci sentiamo! Ho saputo che tornerai presto a Roma.
Quando sarai tornata a Roma andremo a fare compere insieme in centro e ci divertiremo molto.
Inoltre, quando ti sarai ripresa dal lungo viaggio, dobbiamo assolutamente partire per fare una bella vacanza insieme.

Fra un mese avrò finito di lavorare a scuola, di sicuro avrò più tempo libero per uscire e viaggiare.
Devo avvisarti che ieri ho perso il mio telefono cellulare, chissà dove sarà andato a finire! Domani ne comprerò uno nuovo. Dopo che ne avrò preso uno nuovo, ti darò anche il mio nuovo numero di telefono.
Quando sarai arrivata a Roma, per favore telefonami. Se hai bisogno di un passaggio dall’aeroporto puoi contare su di me.

Non vedo l’ora che torni!

Un abbraccio,

Clara.


Perché l’amore è cieco?
Si racconta che un giorno si riunirono in un luogo della terra tutti i sentimenti e le qualità degli uomini. Quando la noia si fu presentata per la terza volta, la follia, come sempre un po’ folle, propose: “Giochiamo a nascondino!”.
L’interesse alzò un sopracciglio e la curiosità, senza potersi contenere, chiese: “A nascondino? Di che si tratta?”.
“É un gioco, – spiegò la follia – in cui io mi copro gli occhi e mi metto a contare fino a 100 mentre voi vi nascondete e, quando avrò terminato di contare, il primo di voi che scopro prenderà il mio posto per continuare il gioco”.
L’entusiasmo si mise a ballare, accompagnato dall’euforia. L’allegria fece tanti salti che finì per convincere il dubbio e persino l’apatia alla quale non interessava mai niente.
Però non tutti vollero partecipare: la verità preferì non nascondersi (perché avrebbe dovuto se poi alla fine tutti la scoprono?), la superbia pensò che fosse un gioco molto sciocco (in fondo ciò che le dava fastidio era che non fosse stata una sua idea) e la codardia preferì non rischiare.
“Uno, due, tre…” cominciò a contare la follia.
La prima a nascondersi fu la pigrizia, che si lasciò cadere dietro la prima pietra che trovò sul percorso, la fede volò in cielo e l’invidia si nascose all’ombra del trionfo, che, con le proprie forze, era riuscito a salire sulla cima dell’albero più alto.
La generosità quasi non riusciva a nascondersi: ogni posto che trovava le sembrava meraviglioso per qualcuno dei suoi amici. Che dire di un lago cristallino? Ideale per la bellezza. Le fronde di un albero? Perfetto per la timidezza. Le ali di una farfalla? Il migliore per la voluttà. Una folata di vento? Magnifico per la libertà. Così la generosità finì per nascondersi in un raggio di sole.
L’egoismo, al contrario, trovò subito un buon nascondiglio, ventilato, confortevole e tutto per sé, la menzogna si nascose sul fondale degli oceani (non è vero, si nascose dietro l’arcobaleno), la passione e il desiderio al centro dei vulcani. L’oblio non mi ricordo dove.
Quando la follia arrivò a contare 99, l’amore non aveva ancora trovato un posto dove nascondersi poiché li trovava tutti occupati, finché scorse un cespuglio di rose e alla fine decise di nascondersi tra i suoi fiori.
“Cento!” – contò la follia, e cominciò a cercare.
La prima a comparire fu la pigrizia, solo a tre passi da una pietra. Poi udì la fede, che stava discutendo con Dio su questioni di teologia, e sentì vibrare la passione e il desiderio dal fondo dei vulcani. Per caso trovò l’invidia, e poté dedurre dove fosse il trionfo. L’egoismo non riuscì a trovarlo: era fuggito dal suo nascondiglio, essendosi accorto che c’era un nido di vespe. Dopo tanto camminare, la follia ebbe sete, e nel raggiungere il lago scoprì la bellezza.
Con il dubbio le risultò ancora più facile, giacché lo trovò seduto su uno steccato senza avere ancora deciso da che lato nascondersi.
Alla fine trovò un po’ tutti: il talento nell’erba fresca, l’angoscia in una grotta buia, la menzogna dietro l’arcobaleno, infine l’oblio, che si era già dimenticato che stava giocando a nascondino. Solo l’amore non le appariva da nessuna parte. La follia cercò dietro ogni albero, dietro ogni pietra, sulla cima delle montagne. Proprio quando stava per darsi per vinta scorse il cespuglio di rose e cominciò a muoverne i rami, quando, all’improvviso, si udì un grido di dolore: le spine avevano ferito gli occhi dell’amore!
La follia non sapeva più che cosa fare per discolparsi: pianse, implorò, domandò perdono e arrivò fino a promettergli di seguirlo per sempre.
L’amore accettò le scuse.
Da allora l’amore è cieco e la follia lo accompagna sempre.


Andreuccio da Perugia
Andreuccio era un ragazzo che venne mandato a Napoli con una borsa piena di cinquecento fiorini con i quali avrebbe dovuto comprare un cavallo, dato che a Napoli c’era un buon mercato.
Una donna, astuta e furba, vista la ricchezza che possedeva quel giovane, decise di sottrargliela pensando ad una beffa.
La bella donna invitò Andreuccio a casa sua e gli disse di essere la sorella che lui non sapeva di avere. La donna raccontò alcuni fatti reali e credibili e riuscì a convincere il povero Andreuccio.
Dopo esser stato ripetutamente invitato a passar la notte in quella casa, Andreuccio accettò e venne messo in una stanza. Dopo averla raggiunta e essersi spogliato, Andreuccio si diresse verso il bagno dove sfortunatamente inciampò e cadde a terra dolorante.
Approfittando dell’occasione, la donna entrò nella stanza e rubò la ricca borsa.
Il povero Andreuccio, trovatosi rinchiuso nel bagno, trovò una via di uscita sopra la sua testa e scavalcando un muro si accorse di essere fuori dall’edificio.
Si trovò, però, senza i suoi averi, e allora bussò di nuovo e gridò alla porta svegliando un grosso e pauroso uomo, che, affacciandosi, minacciò il giovane che, per la paura, scappò.
Per la strada incontrò due briganti che volevano profanare una tomba in una chiesa dove c’era il corpo di un ricco arcivescovo che era stato sepolto con un tesoro.
Il giovane partecipò pensando di poter guadagnare qualcosa, ma sapeva anche che i due l’avrebbero sicuramente tradito. Aperta la tomba, i due costrinsero Andreuccio ad entrarci ma lui, furbo, prese subito l’anello che era l’oggetto più prezioso e passò fuori dalla tomba tutto il resto. Sapeva che i due l’avrebbero chiuso dentro e così, infatti, successe.
Andreuccio si ritrovò rinchiuso e senza possibilità di uscire, ma ad un certo punto sentì delle voci e tra queste voci c’era quella di un prete che, per mostrare ai suoi amici di non aver paura dei morti e di avere coraggio, mise le gambe nella tomba ma si sentì afferrare da Andreuccio. Subito il prete gridò per la paura e saltò fuori e tutti scapparono lasciando l’apertura che permise così ad Andreuccio di uscire.
E vendendo l’anello, Andreuccio poté ripagarsi di tante ingiustizie che gli erano capitate.


E luce fu!
Questa è la storia di un paese con i suoi problemi e di un sindaco che non è disposto a far finta di niente né a subire un triste destino. Il paese in questione è Viganella, situato nella Valle Introna, una delle più povere del Piemonte. Gli abitanti sono in prevalenza anziani; i giovani e gli adulti se ne sono andati non appena ne hanno avuto la possibilità: chi può mai desiderare di vivere in un luogo dove il sole non fa mai vedere e sentire i suoi caldi raggi? 
Ma il sindaco di Viganella ha deciso di fare qualcosa per salvare il paese. Poteva sembrare un progetto impossibile, ma non vi ha rinunciato: voleva riportare la luce e il calore del sole ai suoi concittadini. Per realizzare questo sogno ha chiesto la collaborazione di alcuni esperti venuti da varie parti d’Italia, che hanno saputo dare concretezza a quella che poteva apparire la follia di un visionario con un po’ di manie di grandezza. Una serie di calcoli, un pizzico di fantasia ed ecco che il gioco si è concluso: Viganella, ora, può contare su uno specchio posto in cima alla montagna che riflette i raggi del sole e li fa arrivare fino al centro del paese!
Per festeggiare il grande evento, si è radunata la popolazione e molti forestieri che si erano muniti, inutilmente, di occhiali scuri pensando che ci sarebbe stata una forte luce. Non mancavano neppure le televisioni: c’erano TV dalla Germania, dal Giappone, dalla Cina, la Bbc, la Cnn, Al Jazeera e tante altre. Tutti erano impazienti di vedere il sole a Viganella. 
È stato suonato l’inno italiano e poi quello spagnolo. E non è un caso: infatti Viganella è gemellata con la città spagnola di Huelva, luogo in cui la luce e il calore del sole trionfano per tutto l’anno. Una bambina spagnola, che con il suo dipinto aveva vinto un concorso di disegno su questo spettacolare evento, ha avuto l’onore di toccare il mouse del computer perché lo specchio sulla montagna si spostasse per direzionare i raggi verso la piazza, e finalmente... Luce fu! Tutti hanno manifestato grande ammirazione al sindaco che ha saputo convincere politici e sponsor a realizzare questo sogno costato circa centomila euro. La luce che ora rimbalza dalla montagna non è forte, ma è sufficiente per ripopolare le baite abbandonate, la chiesa, un caffè che nessuno frequentava più e in particolare la piazza centrale, luogo di incontro per tutti. Non si sa se le cose cambieranno, ma il sindaco vorrebbe tanto che soprattutto i giovani desiderassero costruire qualcosa qui, invece di scappare alla ricerca di quel calore che dà senso alla vita di ogni giorno. 
Ecco, questa è la storia di un piccolo comune italiano di cui, per un periodo di tempo, seppure breve, tutto il pianeta ha parlato.

La leggenda del re dei cercatori d’oro
Nel 1881 Felice Pedroni, ovvero Felix Pedro come lo chiamavano gli amici, decise di lasciare l’Italia e di partire per l’America, come tanti altri in quel tempo, col sogno della ricchezza negli occhi e la speranza di non dover soffrire più la fame. 
In America, dopo aver fatto mille lavori, decise di spostarsi verso il Nord, freddo ma ricco di oro, così nel 1882 compì un’ impresa ai limiti della disperazione: attraversò impervie montagne con la sola compagnia di un asino, un fucile e l’idea fissa delle pepite d’oro. Pedro, arrivato in Alaska, era un poveraccio, fece degli incontri sbagliati e fu anche ingannato da alcuni malfattori, ma non abbandonò il suo sogno.
Il 22 luglio 1883 scoprì il suo grande tesoro nel torrente a cui venne dato, in suo onore, il nome di “Pedro Creek”. E proprio tra quei ghiacci, grazie alle sue ricchezze, fondò la città di Fairbanks. Per la gente del luogo Pedro è Pedro, il numero uno.
Ogni anno, il 22 luglio, alcuni si vestono come lui e sfilano per le vie della città. Per ricordarlo e ringraziarlo, la popolazione gli ha dedicato una strada, una collina e un negozio: “Pedro Street”,“Pedro Dome” e “Pedro Store”.
Nel 1905 Felice Pedroni tornò in Italia per sposarsi con Egle, ma lei non volle seguirlo nella sua vita avventurosa; tornato in Alaska ebbe una storia con una ballerina che gli complicò la vita e anche il portafoglio; poi conobbe Emma, che si fece regalare tre concessioni sui torrenti ricchi di oro.
Nel 1910 Pedro morì, forse ucciso da dei nemici, forse per problemi di salute, forse per altri motivi di cui non si sa niente. Per alcuni Felice Pedroni era buono, senza vizi e equilibrato. Per altri aveva speso tutti i soldi in whisky. Lassù fra i ghiacci, la gente racconta spesso di quando Pedro aveva ucciso un orso non per paura, ma per farsi i primi stivali della storia con le zampe dell’animale svuotate ed essiccate e di quando per mesi fu braccato da una spedizione che seguì le sue tracce, pensando che fosse un vero orso.
Oggi questa avventura fa innamorare scrittori e registi che gli dedicano sia un romanzo, in corso d’opera, che uno spettacolo teatrale che verrà allestito nell’autunno 2007 col nome di “Il mistero di Felix”. Ma, se l’avesse saputo prima, forse, Felice Pedroni non avrebbe fatto tanta strada, perché alcune indagini recenti hanno ipotizzato la presenza dell’oro in varie zone d’Italia.


Due animali da salvare
Alle falde del massiccio del Gran Sasso è stato inaugurato il “Museo del Cervo”, dove è stata ricostruita la storia evolutiva dell’animale, il suo habitat e le sue abitudini. Il tutto fa parte di un progetto che vuole ricostituire, con il cervo e il camoscio, le comunità faunistiche e l’ambiente originari della montagna, impoveriti dall’uomo nel corso dei secoli. Fra gli animali reintrodotti c’è, curiosamente, un cervo che pensa di essere un umano, tanto da voler vivere vicino alle persone, frequentandole abitualmente. E la gente ha voluto che circolasse nei dintorni liberamente. La sua presenza crea uno spettacolo commovente per le persone del luogo e i forestieri. È munito di un radiocollare e quindi ogni suo spostamento viene monitorato. Presto, nella stagione degli amori, rientrerà nel branco e solo allora deciderà in quale comunità vivere.
Il povero lupo non ha mai avuto una vita facile, per secoli si è sempre parlato di lui in senso negativo, come reincarnazione della ferocia e della malvagità. Il contrario lo dimostra Ezechiele, un lupo che è stato recuperato ad Amatrice in condizioni pietose in quanto ferito da trappole posizionate illegalmente nella foresta da cacciatori. In questo caso è intervenuto anche il Presidente dell’Ente “I Diritti degli Animali”, che ha dimostrato un grande impegno per la cura e la salvaguardia della fauna locale. Il lupo riportava anche vecchie ferite, a testimonianza di altri tristi incontri. È stato sottoposto a cure per garantirgli la salvezza: un uomo lo ha ferito, altri lo hanno curato. Dopo una lunga degenza, Ezechiele è stato trasferito in un centro di recupero per poi essere reinserito nell’ambiente naturale.

Uno storico barbiere
Nella bottega di Alfredo, 76 anni, si respira un’atmosfera d’altri tempi: è l’unico barbiere rimasto in attività in una frazione che conta 1.400 abitanti. Nell’aria del suo locale persiste l’inconfondibile profumo del Floid, caratteristico dopobarba del tempo che fu. Lo sguardo si posa immediatamente su oggetti come l’asciugacapelli di metallo, la cinta di cuoio per affilare il rasoio e le poltrone girevoli: “Sono cose che conoscono i segreti di tante persone, hanno assistito a colloqui di ogni tipo, gli antiquari farebbero carte false per averli, ma non li venderei neanche se fossi costretto da ragioni economiche”, afferma con orgoglio Alfredo che, malgrado l’età, continua a usare questi attrezzi con cura e destrezza. “Sognavo di fare questo mestiere sin da bambino: ogni volta che i miei familiari andavano dal barbiere io li seguivo con entusiasmo e poi, col tempo, ho cominciato ad esercitarmi su di loro. Erano tempi duri, la seconda guerra mondiale era finita da poco, di giorno aiutavo i miei nei campi, la sera facevo barba e capelli agli amici lavorando fino a notte fonda. Nel 1951, a 21 anni, ho messo su bottega e mi sono sentito ripagato di ogni sacrificio. Nel 1959 mi sono sposato con Giuseppina, abbiamo avuto due figli, Fausto e Cristina; questo lavoro non mi ha arricchito, ma mi ha permesso di vivere dignitosamente”. Alfredo conclude con amarezza: “Purtroppo i giovani sognano lavori di prestigio e dai guadagni facili. Avranno pure una laurea o un diploma, ma, se non hanno uno stipendio, potrebbero andare ad imparare un mestiere”.

Turismo sostenibile
Intervistatore: “Questa sera su Radio Montecarlo parliamo di lavoro, o meglio, di alternative al lavoro tradizionale. Parliamo del turismo sostenibile, cioè strutture e servizi turistici realizzati in modo tale da non distruggere il panorama, il mare e l’ambiente, perché preservare l’ambiente è etico. Sono sempre più i viaggiatori attenti alla qualità della vacanza e alla salvaguardia del paesaggio e quindi potrebbe anche essere un’idea per trovare una nuova occupazione. L’Università di Milano Bicocca organizza un corso speciale che è il corso “Comunicare il turismo sostenibile”; ne parliamo con Stefano Malatesta, che è coordinatore di questo corso ed è nostro ospite qui stasera, buona sera Stefano, benvenuto a Radio Montecarlo.”
Stefano: “Buona sera a tutti gli ascoltatori.”
Intervistatore: “E allora, Stefano, quali sono i punti su cui si concentra questo corso?”
Stefano: “Beh, allora, diciamo che di turismo sostenibile ormai si parla da almeno quindici anni; si parla molto meno delle professionalità, di quelle professionalità che devono coordinare la formazione scientifica con tutto ciò che ha a che fare con la motivazione, con la sensibilizzazione nei confronti del viaggiatore, e qui noi abbiamo pensato a un master universitario, unico in Italia, specificatamente sulla comunicazione del turismo sostenibile.”
Intervistatore: “Quali sono i temi del master?”
Stefano: “Il master affronta i temi della comunicazione turistica con particolare riferimento al turismo sostenibile, al fine di fornire elementi e basi teoriche sul turismo sostenibile e le politiche ambientali, nonché sulla progettazione legata alla comunicazione multimediale radiofonica, televisiva, editoriale per la sua promozione.”
Intervistatore: “A chi si rivolge, esattamente, questo corso?”
Stefano: “Allora, il corso si rivolge a tutti coloro che hanno già una laurea triennale, come condizione base, che siano interessati a lavorare nel campo sia della promozione turistica, ma anche ad esempio per gli enti che lavorano sul territorio per il terzo settore e per tutte le agenzie che lavorano nella comunicazione, quindi radio, web, televisione o editoria.”
Intervistatore: “Come è articolato il corso?”
Stefano: “Il corso si articola in sette diversi insegnamenti, comuni a tutti i partecipanti e in tre percorsi di approfondimento delle competenze specialistiche relative a differenti settori della comunicazione: Percorso promozione del territorio, Percorso Fotografia, Percorso TV e Web, verso una comunicazione turistica integrata.”
Intervistatore: “C’è un’altra cosa che mi incuriosisce molto, visto che l’azienda turistica è molto cambiata negli ultimi anni: secondo te, i criteri di sostenibilità in che misura condizionano il turismo, oggi?”
Stefano: “Credo che i criteri di sostenibilità condizionano sia la costruzione dell’offerta che la motivazione del turista, perché si parla di sostenibilità del viaggio in tutti i suoi aspetti. Quindi, chi propone o chi fa l’accoglienza deve rispettare questi criteri, e il turista che sceglie un viaggio sostenibile deve rispettare il luogo che visita, quindi c’è la responsabilità di chi propone il viaggio e del viaggiatore.”
Intervistatore: “Benissimo, grazie Stefano, buon lavoro.”
Stefano: “Grazie a voi, buon lavoro.”

Margherita Hack e Chiara Daraio: due generazioni di scienziate a confronto
Margherita Hack, 90 anni, è stata la prima donna italiana a dirigere un osservatorio astronomico, quello di Trieste, alla cui testa è rimasta per 23 anni. Ha il grande merito di avere avvicinato il grande pubblico all’astronomia. Chiara Daraio, invece, di anni ne ha 32 ed è professore di fisica applicata e aeronautica al California Institute of Technology di Pasadena, California. Secondo la rivista “Popular Science”, Chiara Daraio è uno dei dieci migliori scienziati under 40 per le sue ricerche su delle speciali “lenti acustiche” utili per acquisire immagini con ultrasuoni.
La prima domanda a cui rispondono le due scienziate è sulle loro prime esperienze scolastiche: Margherita Hack ricorda con affetto la sua prima maestra alle scuole elementari, “Perché”, dice, “aveva un metodo unico: riusciva a insegnare l’aritmetica, la geografia e ci faceva divertire. Si giocava e si imparava”. Chiara Daraio, invece, racconta che “La più grande maestra che ho incontrato nella mia vita è l’esperienza. L’esperienza: il nome con cui chiamiamo i nostri errori diceva Oscar Wilde. La peggiore maestra è invece l’insicurezza”. Per Margherita Hack i peggiori maestri che si possono avere sono quelli “poco comunicativi”. Racconta che ne ha incontrati molti durante la sua carriera scolastica, “infatti alle scuole superiori non avevo risultati eccellenti. Ero sulla media del 6/7”.
Da bambina sognava di diventare…?
Hack: “Esploratrice dell’Africa Nera. Allora leggevo tanti libri d’avventura, e poi i libri delle fate”. Daraio: “Prima volevo diventare archeologa-esploratrice, poi inventrice, poi giocatrice di pallacanestro, poi ingegnere, e ora sono diventata un po’ la combinazione di tutti questi sogni”. 
Il maggiore ostacolo che ha incontrato nel corso della carriera? 
Hack: “La burocrazia. È la cosa che ostacola maggiormente il libero progresso della scienza”. Daraio: “Avere una famiglia, e in particolare bimbi piccoli, crea indubbiamente qualche ostacolo”.
Quale consiglio darebbe a una ragazza che vuole intraprendere la sua professione? 
Hack: “Di amare la fisica e la matematica innanzitutto e di non scoraggiarsi. La strada è lunga e difficile anche perché nel campo della ricerca può capitare che non si trovi nulla e che dopo tanto lavoro si debba cambiare strada e ricominciare da capo. Bisogna avere la curiosità di indagare e non da ultimo essere competitivi, perché per distinguersi ci vuole la gara. E in questo lo sport è molto formativo. Ci sono bravi ricercatori che rimangono chiusi in laboratorio e che non faranno mai strada”.
Daraio: “Di credere in se stessa, seguire le proprie passioni, avere il coraggio di intraprendere avventure e non scoraggiarsi davanti agli insuccessi. Il mio motto è non darsi per vinti, e cogliere l’attimo”. 

Che cosa si aspetta da una giovane scienziata come Chiara Daraio?
Hack: “Mi fa molto piacere che una giovane scienziata italiana abbia ottenuto una posizione così importante e le auguro molti successi”. 
Che cosa dell’esempio di Margherita Hack conta nel suo percorso? 
Daraio: “Mi ha dimostrato che la sincerità e la lealtà nella vita e nella ricerca scientifica, assieme al costante impegno e al talento, sono componenti importanti verso il successo personale e accademico. Ammiro il suo impegno sociale nel diffondere la cultura scientifica”.
