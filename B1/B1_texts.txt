CAGLIOSTRO
Il Conte di Cagliostro, pseudonimo di Giuseppe Balsamo, nasce a Palermo il 2 giugno 1743. Suo padre muore quando Giuseppe è ancora molto piccolo. La famiglia vuole che il ragazzo studi per diventare gioielliere, questa professione però non gli piace, perciò alla fine viene affidato al convento dei Fatebenefratelli. Non avendo trovato il suo posto neanche lì, Giuseppe abbandona il convento e scappa a Messina. Lì, dal maestro Altolas impara i segreti dell’alchimia per poi partire per gli altri paesi. Viaggiando per Malta, Rodi e Balcani, e probabilmente anche per l’Egitto, Cagliostro fa una bella fortuna fingendo di essere un aristocratico e prendendo soldi dalla gente ingenua. Con tutto l’oro torna in Italia e si ferma a Roma, dove, con i documenti falsi, si fa conoscere come un gran guaritore per guadagnare ancora di più. Comincia anche ad organizzare delle sedute spiritiche. Per questo motivo viene alla fine cacciato dallo Stato Pontificio e comincia il suo viaggio per l’Europa, continuando la carriera di truffatore. Arriva in Inghilterra, dove diventa anche uno dei grandi massoni. A causa delle sue frodi però deve fuggire da Londra per ritornare a Roma. La sua fama di mago e alchimista non gli serve. Denunciato dalla propria moglie, Cagliostro viene condannato e rinchiuso nel Castel Sant’Angelo. Dopo qualche anno viene trasferito nella Rocca di San Leo, dove muore il 26 agosto 1795 a causa dell’ictus.
La figura di Cagliostro diventa un’ispirazione per molti scrittori, compositori e registi, tra cui anche Alexandre Dumas e Johann Wolfgang Goethe.


CHIARA LUCE BADANO
Chiara Badano nasce a Sassello, in provincia di Savona, in Liguria, nel 1971. Nel 1980 conosce il movimento cattolico dei Focolari, fondato da Chiara Lubich. Il movimento si pone come obiettivo la fratellanza fra gli uomini e il soccorso ai poveri.
Chiara Badano, già dal 1985, scrive diverse lettere a Chiara Lubich che, in seguito, le dà il nome di “Chiara Luce”.
Nel 1989, però, Chiara viene ricoverata in ospedale e le viene diagnosticato un tumore alle ossa. Nonostante le operazioni, la chemioterapia e la radioterapia, la malattia peggiora e Chiara non può più camminare.
In quei giorni dona tutti i risparmi ad un amico che sta per partire per una missione di aiuto e continua a seguire le attività dei focolarini. Chiunque va a visitarla la trova sorridente e piena di fiducia: dice che la fede le dà la forza.
Chiara sa quale è il suo destino e decide così di preparare la cerimonia per il suo funerale: i canti, il vestito, tutto. Non vuole tristezza ma gioia.
Il 7 ottobre 1990, poco prima della sua morte, dice alla mamma: «Ciao, sii felice, io lo sono».

LEONARDO DA VINCI
Leonardo da Vinci nasce, appunto, a Vinci nel 1452. Leonardo è figlio illegittimo di un notaio e di una contadina, ma cresce e studia in casa del padre.
E’ ancora un bambino, a 10 anni, quando comincia il suo apprendistato nella bottega di Andrea del Verrocchio, a Firenze. Il maestro è stato colpito da alcuni disegni del piccolo Leonardo.
Dopo essersi avvicinato alla corte fiorentina di Lorenzo il Magnifico, parte per Milano e diventa ospite di Ludovico il Moro. Leonardo arriva a Milano come pittore ma in poco tempo si fa conoscere anche come genio assoluto. E’ in questo periodo che dipinge la Dama con l’ermellino e L’ultima cena.
Leonardo viene spesso accusato di essere “omo sanza lettere” (uomo senza cultura) perché non conosce il greco e conosce poco il latino, ma si difende sempre ricordando che lui tira fuori il sapere dall’esperienza e non dalle parole degli altri.
Quando Milano viene occupata dai francesi, Leonardo comincia a viaggiare per le varie città italiane: Venezia, Mantova, Firenze, Roma.
Leonardo conosce e stringe amicizia con Cesare Borgia, figlio di papa Alessandro VI. Cesare Borgia è un duca spietato e capace, e per lui Leonardo progetta alcune armi da guerra, una nuova polvere da sparo e nuove strategie d’attacco. Grazie a lui conosce anche Niccolò Machiavelli.
Oltre ad essere pittore, scultore e genio militare, Leonardo è un grande scienziato e inventore: inventa macchine da guerra, macchine idrauliche, di meccanica e per il volo. Leonardo si occupa anche di anatomia e studia la circolazione del sangue e il movimento degli occhi. Studia i fossili e la formazione dei continenti. Leonardo riporta le sue conoscenze in alcuni trattati scientifici, chiamati “codici”. Ma questi non sono le uniche cose scritte dal genio perché Leonardo scrive anche favole e racconti.
Molti degli appunti di Leonardo sono scritti con una scrittura particolare, chiamata “speculare”. Infatti Leonardo spesso scrive da destra verso sinistra e per leggere bene cosa scrive servirebbe uno specchio (speculum, in latino).
Probabilmente nei suoi viaggi comincia a dipingere il suo quadro più famoso: la Gioconda. Leonardo porterà sempre con sé questo dipinto.
Nel 1517 Leonardo si trasferisce definitivamente in Francia, alla corte di Francesco I.
Leonardo muore il 2 maggio del 1519.

LA MONACA DI MONZA
Marianna de Leyva nasce nel 1575, figlia del conte di Monza, Martino di Levya. Sua madre, Virginia Maria, muore di peste l’anno successivo.
Per toglierle l’eredità lasciata dalla madre, Marianna viene costretta ad entrare nel convento di Santa Margherita in Monza e il padre se ne va in Spagna dimenticandola. Marianna prende il nome di suor Virginia.
Dopo alcuni anni in convento, però, comincia una relazione amorosa con il nobile Giovan Paolo Osio da cui ha due figli: un bambino nato morto e una bambina che cresce in casa di Osio senza che qualcuno riveli chi è la madre.
Un giorno però, una giovane monaca, Caterina Cassini, minaccia di rivelare la vicenda e per questo viene uccisa e seppellita nel convento, dicendo che è fuggita.
Altre due suore, che all’inizio erano complici, cominciano a ricattare suor Virginia. Osio uccide la prima e prova ad uccidere la seconda che, però, sopravvive e rivela lo scandalo.
Suor Virginia viene arrestata il 15 novembre 1607. Gian Paolo Osio scappa a Milano. Qui l’uomo crede di essere protetto da alcuni amici, ma questi lo uccidono a bastonate per avere soldi della taglia.
Nel 1608 suor Virginia è condannata a vivere in una cella dove la porta e la finestra sono murate, nel convento delle Convertite di Santa Valeria a Milano.
Dopo 15 anni, il cardinale Federico Borromeo afferma che la Signora di Monza si è veramente pentita e la fa liberare. Ma suor Virginia sceglie di restare in quel convento fino alla sua morte, avvenuta dopo altri 28 anni, nel 1650.
La monaca di Monza è diventata celebre nella letteratura grazie al romanzo de I promessi sposi, di Alessandro Manzoni. Nel romanzo suor Virginia si chiama Gertrude e il suo ‘amante Egidio.
Dagli occhi neri penetranti alla sua infanzia, Manzoni, ci descrive la sofferenza della monaca e la sua successiva crudeltà.

GUGLIELMO MARCONI
Guglielmo Marconi nasce nel 1874 a Bologna. Sua madre è irlandese e anche suo padre decide di prendere la cittadinanza britannica. Con i suoi studi scopre come trasmettere dei segnali senza utilizzare i fili. Marconi cerca prima i finanziamenti dal governo italiano e poi si trasferisce in Inghilterra dove brevetta la sua invenzione. Anche se la richiesta è fatta in anticipo di 21 giorni rispetto alla trasmissione del russo Popov in seguito si contesta la paternità dell’invenzione.
Guglielmo Marconi resta comunque il primo ad aver intuito le applicazioni commerciali di questa invenzione infatti prima fonde la Marconi Wireless Telegraph Company e poi la Marconi Corporation che permette un regolare servizio pubblico di radiotelegrafia attraverso l’Oceano Atlantico.
Nel 1909 vince il premio Nobel per la fisica per il suo contributo all’evoluzione del telegrafo senza fili.
Muore nel 1937 a Roma.
Prima dell’arrivo dell’euro Guglielmo Marconi è stato raffigurato sulle banconote da 2000 Lire.

ALDA MERINI
Alda Merini è nata a Milano nel primo giorno di primavera del 1931, ma sarà sempre ricordata per la residenza che ha scelto nella metropoli lombarda: i Navigli.
La Signora dei Navigli è nata in una famiglia povera, come tante durante la seconda guerra mondiale. La poetessa ricorderà i bombardamenti, la fame e le difficoltà della vita a Milano in quel periodo.
Ha scritto fin da giovane e le sue poesie hanno colpito altri poeti e il più importanti di questi, Eugenio Montale, l’ha inserita nell’enciclopedia delle poetesse del Novecento.
Alda Merini si è sposata giovane ed ha avuto presto due bambine. I problemi coniugali ed economici le hanno causato un esaurimento nervoso. Alda Merini è stata chiusa, allora, in manicomio dove resterà, con brevi intervalli, per venti lunghi anni in cui ha smesso di scrivere.
La perdita delle sue figlie, che sono state fatte vivere con altre famiglie, e la terribile esperienza del manicomio hanno segnato profondamente la poetessa.
I manicomi italiani erano dei luoghi dove le persone subivano umiliazioni, continui traumi fisici e psicologici e solo alcuni riuscivano a sopravvivere.
La comprensione particolare di un medico che verrà ricordato spesso dalla Merini, e la chiusura dei manicomi in Italia, hanno salvato in qualche modo la Signora dei Navigli da una fine tragica.
Nelle sue composizioni il manicomio viene ricordato come una Terra Santa, la follia è vista come paura degli uomini verso altri uomini. Compaiono poi temi come la crudeltà degli uomini, l’abbandono, ma anche la speranza, la voglia di vivere e di amare, il pensiero di Dio e il suo rapporto mistico con la religione: tutti questi sono gli elementi della Alda Merini matura.
Negli ultimi tempi è stata celebre la sua collaborazione con altri artisti e cantanti che hanno reso l’immagine della poetessa più affascinante, anche se a volte lontana da ciò viveva.
La signora Merini ci ha lasciati il 1° novembre del 2009 a causa di un male incurabile.
Più volte ha scritto che più bella della sua poesia è stata la sua vita e questo perché amava molto la vita e l’amava, diceva, perché «io la vita l’ho pagata cara».

MARIA MONTESSORI
Il viso di Maria Montessori è famoso in Italia, perché per molti anni è stata l’unica donna a essere rappresentata su una banconota: era infatti il volto che osservava gli italiani sulla banconota più diffusa, quella da mille lire.
Nata nel 1870 vicino ad Ancona, ha compiuto studi di Medicina, con grandi risultati. Ha iniziato a occuparsi di bambini con problemi psicologici e con un suo collega ha avuto un figlio. Il collega però l’ha abbandonata e lei ha dovuto allevare il figlio dicendo che era un nipote, perché in quell’epoca era difficile per le donne avere figli senza essersi sposate. Si è avvicinata alla teosofia, una dottrina che univa scienza e fede religiosa.
Maria Montessori criticava l’educazione che la società dell’epoca dava ai bambini, perché pensava che fosse troppo rigida e non sviluppasse le potenzialità dei piccoli. Allora ha sviluppato un metodo educativo, alla cui base c’era l’idea che il bambino avesse grandi potenzialità e che i maestri dovessero lasciargli sviluppare queste capacità liberamente.
Tra 1907 e 1909 sono nate, a Roma e a Milano, le prime scuole, dirette da sue allieve, che usavano il suo stesso metodo, che si è diffuso negli anni successivi in tante altre scuole. Il suo libro, Metodo, è stato tradotto in tutto il mondo.
E’ morta nel 1952 in Olanda, dove era andata a vivere negli ultimi anni.

ANTONIO MEUCCI
Antonio Meucci nasce a Firenze nel 1808, studia all’Accademia delle Belle Arti e trova lavoro come tecnico di teatro. Nel 1831 combatte nei moti rivoluzionari ed è costretto a lasciare l’Italia. Prima si trasferisce a Cuba e poi negli Stati Uniti dove apre una fabbrica di candele.
Costruisce il primo telefono per poter parlare con la moglie che è gravemente malata. Il suo telefono, chiamato da lui telettrofono, sfrutta l’idea che ha avuto quando lavorava come tecnico del teatro.
Per problemi economici la sua fabbrica di candele è costretta a chiudere e Meucci non ha i soldi sufficienti per pagare il brevetto definitivo ma solo un brevetto temporaneo. Per questo la sua invenzione è stata poi brevettata da uno statunitense, Alexander Graham Bell, e solo nel 2002 gli Stati Uniti hanno riconosciuto che il vero inventore del telefono è stato Antonio Meucci.
Meucci muore nel 1889 negli Stati Uniti.

DON LORENZO MILANI
Nato nel 1923 a Firenze da una famiglia borghese, con madre ebrea, Lorenzo Milani studia a Milano al liceo classico e all’Accademia di Brera. Attraverso l’arte sacra, Lorenzo si avvicina al Vangelo e alla religione cattolica, frequenta il seminario e diventa sacerdote nel 1947.
Subito mostra interesse per i più poveri e deboli: operai e contadini che non possono studiare e cambiare posizione nella società. Nel 1954 diventa priore della parrocchia di Barbiana, piccolo paese della montagna fiorentina, dove è inviato a causa di alcune divergenze con l’arcivescovo. Qui offre agli studenti delle famiglie più povere una scuola unica e speciale, per aiutarli nello studio e superare le difficoltà legate alle condizioni famigliari. Il motto della scuola è l’inglese “I care” (contrapposto al motto “me ne frego” dei fascisti): a don Lorenzo sta a cuore il destino di ognuno degli studenti, nessuno dei quali deve rimanere indietro, il contrario di quanto fa – secondo don Milani – la scuola di Stato. A Barbiana invece, tutti gli studenti collaborano alla didattica: chi sa di più aiuta gli altri e la scuola è aperta 365 giorni l’anno.
Nel 1965 diventa famoso per avere scritto, in L’obbedienza non è più una virtù, una lettera a un gruppo di cappellani militari (cioè i preti che seguono i soldati nell’esercito), che hanno in precedenza scritto contro l’obiezione di coscienza (cioè la possibilità di non entrare nell’esercito per la leva militare ma di fare altre attività). Don Milani viene accusato e processato in tribunale.
Nel 1966 scrive, insieme con i ragazzi della scuola di Barbiana, il celebre Lettera ad una professoressa, in cui condanna la struttura della scuola esistente e presenta i principi della scuola di Barbiana.
Muore nel 1967, ad appena 44 anni, per un male gravissimo. Secondo molti, don Milani è considerato uno dei padri del Sessantotto italiano e della contestazione, perché ha messo in discussione gli aspetti più conservatori della società dell’epoca, identificati nella scuola e nell’esercito.

NILDE IOTTI
Leonilide Iotti (chiamata poi successivamente solo Nilde) è nata a Reggio Emilia nel 1920. Si è laureata in Lettere; per un breve periodo ha svolto la professione di insegnante e solo successivamente ha iniziato la carriera politica. Durante la seconda guerra mondiale è stata antifascista e dal 1943 ha partecipato alla Resistenza. Nel 1946 è entrata in Parlamento con il PCI (Partito Comunista Italiano), come membro dell’Assemblea Costituente. Il suo ruolo è stato decisivo nella scrittura della Costituzione per l’affermazione dei diritti della donna e della famiglia: il diritto del lavoro per la donna e il diritto alla maternità, punti messi in discussione precendentemente da Mussolini. E’ stata la prima donna a ricoprire il ruolo di Presidente della Camera e lo ha fatto per ben 3 legislature, dal 1978 al 1992: nessun politico oltre a lei ha raggiunto questo primato. E’ stata anche l’unico esponente del Partito Comunista ed essere vicino a diventare Presidente del Consiglio.
E’ morta nel 1999, per un arresto cardiaco, poco dopo aver dato le sue dimissioni politiche.

SAN GIOVANNI BOSCO
Oggi è un santo, secondo la Chiesa cattolica, ma San Giovanni Bosco è chiamato semplicemente “don Bosco”, con quel titolo affettuoso che la santità non gli ha privato nel cuore dei fedeli. L’importanza di don Bosco sta tutta nella sua creazione che ha segnato intere generazioni di italiani, con un progetto educativo fortemente caratteristico e non scomparso nell’Italia di oggi: l’oratorio. Nato nella campagna piemontese nel 1815, Giovanni Bosco è diventato sacerdote e a Torino, città ricca ma piena di problemi sociali, don Bosco ha cominciato a cercare i ragazzi disagiati nelle strade, costretti al lavoro fin da giovani o malnutriti. Ha così deciso di radunare i giovani in un Oratorio, dove la missione educativa e quella di assistenza si univano in un progetto che salvava i ragazzi dalla sicura emarginazione, se non dalla morte. In seguito don Bosco, che ha esteso la sua attività anche all’Argentina, ha creato un ordine, i Salesiani don Bosco, che nel corso di oltre un secolo ha disseminato numerosi paesi di scuole e centri educativi di grande valore. Ma soprattutto don Bosco ha creato un modello che ogni chiesa cattolica possiede: un oratorio, dove di pomeriggio i ragazzi possono incontrarsi per giocare (solitamente a calcio: è dagli oratori che sono usciti i principali campioni di calcio italiani!), se vogliono anche per pregare, restando lontani dai pericoli della strada. Oggi gli oratori sono un luogo di integrazione anche per i ragazzi non cattolici.

TOMMASO D’AQUINO
Tommaso D’Aquino è stato un grande filosofo e teologo ed è considerato Santo dalla Chiesa Cattolica.
Tommaso era figlio del conte D’Aquino ma ha rifiutato il titolo per diventare un frate di un ordine mendicante, quello dei domenicani.
Da giovanissimo parlava molto poco e i suoi compagni lo prendevano in giro e lo chiamavano “bue muto”, perché era grasso. Si racconta che una volta, mentre Tommaso stava leggendo, alcuni frati hanno urlato “Tommaso, un asino vola!” perché lo credevano stupido. Tommaso allora è uscito e ha guardato in cielo ma ovviamente non c’era nessun asino e gli altri frati hanno cominciato a ridere, così lui ha risposto: “Preferisco pensare che un asino voli piuttosto che credere che dei frati dicano bugie”.
Tommaso ha studiato e viaggiato molto, e il suo più grande insegnante è stato Alberto Magno, a Colonia.
La sua bravura e il suo genio gli hanno permesso di vincere molte discussioni filosofiche, chiamate in latino quaestiones.
Tommaso ha “tradotto” in linguaggio cristiano Aristotele, che prima di lui non veniva accettato. San Tommaso è considerato molto importante per il pensiero cristiano e occidentale, perché ha portato al centro la ragione umana: emanazione di Dio, la ragione porta a verità che sono in armonia con la fede. A Dio, secondo Tommaso, si può arrivare dunque attraverso la ragione.
Per i suoi testi e riflessioni viene considerato dalla Chiesa Cattolica Dottore della Chiesa (Doctor Angelicus) e patrono degli insegnanti.
Si dice che alla fine della sua vita abbia ricevuto delle visioni divine. Dopo questi momenti, il filosofo ha poi cercato di bruciare tutto quello che aveva scritto dicendo: “Tutto quello che ho scritto non è niente, è soltanto paglia”.
Si festeggia il 28 gennaio.

«COCCODRILLO» A BORDO, L’AEREO NON DECOLLA
BERGAMO – A fermare gli aerei non ci sono solo il maltempo, gli scioperi, i guasti e i terroristi. Adesso ci si mettono anche i peluche. Ma non uno qualsiasi: quello che è riuscito nell’impresa di ritardare per due ore il decollo di un volo Ryanair tra Ciampino e Orio al Serio, racconta l’agenzia di stampa Agi, era una «mostruosità verde» talmente enorme da occupare tre sedili, e che chissà come era riuscita a passare dal check in come semplice bagaglio a mano.
VOLO NATO MALE – Il volo, bisogna dirlo, era nato male. Prima l’imbarco spostato per un ritardo tecnico. Poi un bisticcio con un passeggero che aveva piazzato una valigia davanti all’uscita di sicurezza e non voleva spostarla. Infine a sbarrare la strada del decollo è sceso in campo l’enorme coccodrillo. L’assistente di volo che si è trovata a dover gestire la bestiaccia ha cercato di convincere la padrona del mostro che non si poteva decollare con un pupazzo grande come un monolocale parcheggiato fra i sedili e aveva posto la questione in termini drastici: o via la bestiaccia o non si decolla. Lo stesso comandante lo ha chiarito attraverso l’interfono: «signori, non si può decollare per colpa del coccodrillo».
PARAPIGLIA A BORDO – I passeggeri si sono subito divisi in due partiti: uno propendeva per tenere il coccodrillo piazzandolo nelle file vuote in coda; gli altri, più drastici, votavano per l’immediata «soppressione». La padrona del pupazzo ha difeso la creatura con tutte le sue forze, usando toni pesanti e strattonando la hostess. Tanto che è dovuta intervenire la polizia di frontiera. Come se non bastasse un passeggero si è messo a riprendere il parapiglia con il telefonino e gli agenti lo hanno identificato. Per calmare tutti c’è voluta un’autorità superiore, una suora, che si è alzata, ha parlato con l’equipaggio, con gli agenti e alla fine anche con la padrona del coccodrillo che alla fine si è alzata, si è caricata in spalla l’animale ed è scesa. E l’aereo ha potuto finalmente decollare.

CONSIDERO VALORE
Considero valore ogni forma di vita, la neve, la fragola, la mosca.
Considero valore il regno minerale, l’assemblea delle stelle.
Considero valore il vino finché dura il pasto, un sorriso involontario, la stanchezza di chi non si è risparmiato, due vecchi che si amano.
Considero valore quello che domani non varrà più niente e quello che oggi vale ancora poco.
Considero valore tutte le ferite.
Considero valore risparmiare acqua, riparare un paio di scarpe, tacere in tempo, accorrere a un grido, chiedere permesso prima di sedersi, provare gratitudine senza ricordarsi di che.
Considero valore sapere in una stanza dov’è il nord, qual è il nome del vento che sta asciugando il bucato. Considero valore il viaggio del vagabondo, la clausura della monaca, la pazienza del condannato, qualunque colpa sia.
Considero valore l’uso del verbo amare e l’ipotesi che esista un creatore. Molti di questi valori non ho conosciuto.

FEDERIGO DEGLI ALBERIGHI
Federigo degli Alberighi è un nobile toscano che si innamora di monna Giovanna, un’altra nobildonna, e per conquistarla spende inutilmente tutto quello che ha.
Rimasto senza niente, Federigo si ritira in una piccola casa di campagna con la sua ultima ricchezza: un bellissimo falcone, con il quale caccia.
Monna Giovanna rimane vedova e con un figlio ormai già grande e va, come fa di solito, a passare l’estate in una casa vicino a quella di Federigo.
Intanto nel giovane figliolo cresce il desiderio di avere il falcone di Federigo e per questo si ammala.
La madre, che ama il proprio figlio più di qualunque altra cosa, tenta di accontentarlo nella speranza che guarisca.
Il giorno seguente va, in compagnia di un’altra donna, dal buon Federigo che gentilmente l’accoglie. Trovandosi, però, senza qualcosa da cucinare che fosse adatto alla donna che ama, pensa di far cucinare il suo falcone a cui, però, lui vuole molto bene.
Finito il pranzo, monna Giovanna fa la sua richiesta e il povero Federigo si dispera non potendo accontentare la donna.
Dopo alcuni giorni muore il figlio di monna Giovanna e lei, rimasta sola, decide di sposarsi con Federigo degli Alberighi dal quale avrebbe avuto solo tanto amore.

TANCREDI E GHISMUNDA
Tancredi, principe di Salerno, ha una figlia di nome Ghismunda. Tancredi ama tanto Ghismunda e non vuole che lei si sposi ma alla fine deve accettare il suo matrimonio. Poco dopo, però, il marito di Ghismunda muore e così la figlia rimane vedova e torna da lui.
Ghismunda, dato che è una donna giovane, ha voglia di amare. Pensa che sia più giusto amare di nascosto, cioè avere un amante, perché il padre non vuol che lei lo abbandoni. Si innamora, tra tanti giovani, del valletto Guiscardo, e lui di lei. I due si incontrano di nascosto e lei non fa sapere a nessuno la storia con lui, ma un giorno questa viene scoperta dal padre e subito Guiscardo viene imprigionato. Tra la figlia e il padre c’è una lunga discussione: Ghismunda pensa che non sia importante se l’uomo da amare sia nobile di nascita o no, ma è importante che sia nobile d’animo; Tancredi non la pensa allo stesso modo ma crede che sia nobile chi nasca nobile.
Ghismunda promette che si suiciderà se il padre uccide Guiscardo, ma lui non le crede, lo uccide e le porta il cuore di Guiscardo. Ghismunda bacia il cuore e beve il veleno.
Alla fine Tancredi si pente di non avere ascoltato la figlia. Mette Ghismunda e Guiscardo insieme nella tomba e rende pubblico il loro amore, come avrebbe voluto Ghismunda.

AMORE E PSICHE
Psiche è una bellissima ragazza e molti uomini ne sono affascinati. Venere, dea della bellezza è invidiosa e decide di mandare suo figlio Eros, il dio dell’amore, per farla innamorare dell’uomo più brutto.
Eros quando la vede, però, si innamora di lei e chiede alla madre di Psiche di poterla sposare. La ragazza viene portata in un castello e non può vedere Eros per paura che lei lo riconosca.
Così i due si amano al buio con una grande passione. Però Psiche è curiosa e le sue sorelle le dicono che in realtà il suo compagno è un mostro.
Una notte, allora, Psiche si avvicina ad Eros con una candela e quando lo vede in viso rimane molto colpita dalla sua bellezza. La candela però si scioglie e una goccia di cera brucia Eros e chi si sveglia e scappa via.
Da quel giorno Psiche gira per il mondo in cerca di Eros.

LA FORMICA E LA CICALA
La cicala che imprudente
tutta estate al sol cantò,
provveduta di niente
nell’inverno si trovò,
senza più un granello e senza
una mosca nella credenza.

Affamata e lamentosa
va a cercar della formica
e le chiede qualche cosa,
qualche cosa in cortesia
per poter fino alla prossima
primavera tirar via:
promettendo per l’agosto,
in coscienza l’animale,
interessi e capitale.

La formica che ha il difetto
di prestar malvolentieri,
le domanda chiaro e netto:
– Che hai fatto tu fino a ieri?
– Cara amica, a dire il giusto,
non ho fatto che cantare
tutto il tempo. – Brava, ho gusto,
balla adesso, se ti pare.

LA FARFALLA E IL LUME
Una farfalla variopinta e vagabonda andava, una sera, volando nel buio, quando vide in lontananza un lumicino. Subito tirò su le ali in quella direzione, e quando giunse vicino alla fiamma si mise a ruotarle agilmente intorno guardandola con grande meraviglia. Com’era bella!
Non contenta di ammirarla, la farfalla si mise in testa di fare con lei quello che faceva di solito coi fiori profumati: si allontanò, si voltò, e puntando coraggiosamente il volo verso la fiamma le passò sopra sfiorandola.
Si ritrovò, stordita, ai piedi del lume; e si accorse, con stupore, che le mancava una zampa e che la punta delle ali era bruciata.
– Che cosa mi sarà successo? – si chiese, senza riuscire a trovare una ragione. Non poteva assolutamente ammettere che da una cosa tanto bella, com’era quella fiamma, le potesse venire qualche male; e perciò, dopo aver ripreso un po’ di forze, con un colpo d’ali si rimise in volo.
– Maledetta luce – mormorò la farfalla in fin di vita. – Io credevo di trovare in te la mia felicità, e invece ci ho trovato la morte. Piango sul mio sciocco desiderio, perché ho conosciuto troppo tardi, e a mie spese, la tua natura pericolosa. –
– Povera farfalla – rispose il lume. – Io non sono il sole, come tu ingenuamente credevi. Io sono soltanto un lume; e chi non sa usarmi con prudenza, si brucia.

IL LIBRO DI FIABE
La famiglia Settembrini è una famiglia romana molto comune. Un giorno, però, tra i libri della loro libreria nasce una grande discussione.
Alcuni libri, infatti, vogliono un maggiore spazio perché si sentono più importanti degli altri.
«Chi lo decide chi è il più importante?» dice il vocabolario «Io contengo tutte le parole, quindi io sono il più importante».
«Tu?» risponde un librone di storia «Non credo proprio! Le tue parole non dicono niente! Io insegno da dove vengono gli uomini e che cosa hanno fatto. Senza di me non si saprebbe cosa fare nel futuro. E il futuro è tutto!».
«Sbagliate entrambi» parla allora un libro molto elegante di filosofia «Io sono più importante di voi perché senza di me gli uomini non saprebbero che cosa sia la giustizia. E senza giustizia non c’è futuro!».
«Eh no, miei cari» prende la parola un libro di poesie d’amore «io sono il re della parola e faccio riscoprire l’amore agli uomini. E senza amore non c’è giustizia!».
«E io?» chiede allora un libro di fiabe per bambini, «Tu?» lo guardano gli altri libri con curiosità «Tu non servi a niente!» e cominciano a ridere. Subito aggiungono: «Tu sei fatto per i bambini ma loro non ti sanno leggere. Quindi sei assurdo!».
In quel momento entra la mamma col bambino e i due si dirigono verso il libro di fiabe.
La mamma legge la fiaba al bambino, come ogni sera, e il bambino poggia la testa sul suo grembo.
«Mamma» dice il bambino «il lupo ha fatto una cosa molto cattiva, vero?», «Sì, amore mio» risponde la mamma. «Mamma, tu mi salveresti se il lupo mi prendesse?» chiede il bambino impaurito, «Io affronterei ogni lupo per salvarti!» lo rassicura la mamma. «Grazie mamma, ti voglio bene» sussurra il piccolo che si addormenta poco dopo. La mamma allora posa il libro e porta il bambino a letto.
In quel momento il libro di fiabe grida agli altri libri: «Sciocchi e presuntuosi! Sono io che insegno ai bambini da dove veniamo, con le mie storie popolari, più di un libro di storia! Sono io che insegno a distinguere il bene e il male, più di un libro di filosofia! E sono io a far riscoprire al bambino il grande amore di sua madre. Ed ogni bambino è una speranza e senza speranza non c’è futuro, non c’è giustizia e non c’è amore!».

IL RAGNO E IL GRAPPOLO D’UVA
Il ragno aveva trovato un grappolo d’uva, il quale, per la sua dolcezza, era molto visitato da api e diverse qualità di mosche. Questo luogo gli parve molto comodo per la sua trappola. Così si cala giù per il suo filo sottile, e entrato nella nuova abitazione, ogni giorno dagli spazi che c’erano nel grappolo, assaltava come un ladrone i poveri animali che non se lo aspettavano. Ma dopo diversi giorni, il vendemmiatore prese l’uva e la mise con le altre e il ragno viene schiacciato insieme a quelle.
Così l’uva fu la trappola del ragno intrappolatore, e delle mosche intrappolate.

IO
Ermanno Bencivenga è un professore di filosofia. Nel 1991 scrive un libro che si chiama “La filosofia in trentadue favole” in cui prova a trattare alcuni temi filosofici attraverso delle narrazioni che ricordano le favole dell’infanzia.
C’era una volta io, ma non andava bene. Mi capitava di incontrare gente per strada e di scambiarci due parole, e per un po’ la conversazione era simpatica e calorosa, ma arrivava sempre il momento in cui mi si chiedeva “Chi sei?” e io rispondevo “Sono io”, e non andava bene. Era vero, perchè io sono io, è la cosa che sono di più, e se devo dire chi sono non riesco a pensare a niente di meglio. Eppure non andava bene lo stesso: l’altro faceva uno sguardo imbarazzato e si allontanava il più presto possibile. Oppure chiamavo qualcuno al telefono e gli dicevo “Sono io”, ed era vero, e non c’era un modo migliore, più completo, più giusto di dirgli chi ero, ma l’altro imprecava o si metteva a ridere e poi riagganciava.
Così mi sono dovuto adattare. Prima di tutto mi sono dato un nome, e se adesso mi si chiede chi sono rispondo: “Giovanni Spadoni”. Non è un granchè, come risposta: se mi si chiedesse chi è Giovanni Spadoni probabilmente direi che sono io. Ma, chissà perché, dire che sono Giovanni Spadoni funziona meglio. Funziona tanto bene che nessuno mai mi chiede chi è Giovanni Spadoni: si comportano tutti come se lo sapessero.
Invece di chiedermi chi è Giovanni Spadoni gli altri mi chiedono dove e quando sono nato, dove abito, chi erano mio padre e mia madre. Io gli rispondo e loro sono contenti. E forse sono contenti perché credono che io sia quello che è nato nel posto tale e abita nel posto talaltro, e che è figlio di Tizio e di Caia e padre di questo e di quello. Il che non è vero, ovviamente: non c’è niente di speciale nel posto tale o talaltro, o in Tizio e Caia. Se fossi nato altrove, in un’altra famiglia, sarei ancora lo stesso, sarei sempre io: è questa la cosa che sono di più, la cosa più vera e più giusta che sono. Ma questa cosa non interessa a nessuno: gli interessa dell’altro, e quando lo sanno sono contenti.
Una volta c’ero io, e non andava bene. Adesso c’è Giovanni Spadoni, che è nato a X e vive a Y e così via. E io non sono niente di tutto questo. Ma le cose vanno benissimo.

IL BAMBINO CATTIVO E LA STACCIONATA
C’era una volta un bambino che faceva tante cose cattive; questo bambino faceva arrabbiare tutti e a tutti dava dei gran dolori con misfatti e insulti.
Un giorno però il bambino cominciò a capire il male che stava facendo e ne provò dolore anche lui, così decise di diventare buono.
Andò dal nonno, che era molto saggio, e gli disse: «Nonno, come posso fare per diventare più buono?» e il nonno gli rispose: «Vedi quella staccionata laggiù? Ogni volta che fai un’azione cattiva andrai presso quella staccionata e con un martello ci metterai un chiodo», il bambino all’inizio fu un po’ sorpreso da questo consiglio, poi però fece come gli disse il nonno.
Nonostante le buone intenzioni del bambino, i chiodi nella staccionata furono molti. Ma cominciava a diminuire la frequenza con cui il bambino inchiodava, fino ad arrivare al giorno in cui il bambino non ne mise neppure uno!
Allora il bambino andò dal nonno e disse: «Nonno, finalmente non faccio più cattive azioni, ma ancora non mi sento buono!», e il nonno disse «Bene, ora vai alla staccionata e con questo cacciavite comincia a togliere tutti i chiodi che hai messo»; il bambino fece come gli disse il nonno.
Ci volle un po’ di tempo ma i chiodi furono tutti rimossi, il bambino tornò dal nonno e il nonno gli chiese: «cosa noti?», e il bambino «beh, ora al posto dei chiodi ci sono tanti buchi!» e il nonno: «Ecco, quello è il male che hai causato: a volte non basta non fare cattive azioni per sentirci buoni, dovremmo cominciare a togliere i “chiodi” dalla nostra staccionata e vedere quanto profondi sono i buchi lasciati. Capita che il tempo otturi quei buchi, altre volte quei buchi sono talmente profondi che nemmeno il tempo riesce a chiudere, e altre volte ancora lasciamo lì quei chiodi senza volerli rimuovere».
La coscienza è come la staccionata in cui quel bambino poneva dei chiodi; a volte non vogliamo vederla ma è lì che aspetta che tu tolga quei chiodi e che ripari il male fatto; ma è molto più facile martellare un chiodo che toglierlo.

LA CORNACCHIA E IL PAVONE
Una cornacchia si gonfia di vana gloria la testa, e raccolte le piume che erano cadute al pavone ci si fa bella. Da allora comincia a sdegnare le proprie compagne e si intrufola nel bellissimo gruppo dei pavoni. Quelli, però, le strappano le piume a quest’uccello sfacciato ed lo cacciano via a beccate.
La cornacchia malconcia, piangendo, prende la strada per ritornare tra i suoi, ma anche qui viene respinta e riceve e insultata. Ed una, allora, fra quelle che prima aveva disprezzato le dice: “Se ti fossi accontentata del nostro gruppo e avessi accettato la sorte che la natura ci ha dato, tu non avresti patito quel loro affronto, né sentiresti il bruciore di questo nostro rifiuto”.
Così ci sono degli ignoranti che, grazie alle loro fastose apparenze, sembrerebbero delle persone importanti, se la smania di parlare non li tradisse.

L’AVARO
Ogni tanto il rospo allungava il muso e addentava un po’ di terra.
– Perché sei sempre così magro? – gli chiese un giorno una coccinella.
– Perché ho sempre fame – rispose il rospo.
– Ma se ti nutri soltanto di terra! – esclamò il gentile insetto. – Perché non ne mangi a sazietà? –
– Perché un giorno – disse con tono lugubre l’avaro – anche la terra potrebbe finire.

PERCHÉ L’AMORE È CIECO?
Si racconta che un giorno si riunirono in un luogo della terra tutti i sentimenti e le qualità degli uomini. Quando la noia si fu presentata per la terza volta, la follia, come sempre un po’ folle, propose: “Giochiamo a nascondino!”.
L’interesse alzò un sopracciglio e la curiosità, senza potersi contenere, chiese: “A nascondino? Di che si tratta?”.
“É un gioco, – spiegò la follia – in cui io mi copro gli occhi e mi metto a contare fino a 100 mentre voi vi nascondete e, quando avrò terminato di contare, il primo di voi che scopro prenderà il mio posto per continuare il gioco”.
L’entusiasmo si mise a ballare, accompagnato dall’euforia. L’allegria fece tanti salti che finì per convincere il dubbio e persino l’apatia alla quale non interessava mai niente.
Però non tutti vollero partecipare: la verità preferì non nascondersi (perché avrebbe dovuto se poi alla fine tutti la scoprono?), la superbia pensò che fosse un gioco molto sciocco (in fondo ciò che le dava fastidio era che non fosse stata una sua idea) e la codardia preferì non rischiare.
“Uno, due, tre…” cominciò a contare la follia.
La prima a nascondersi fu la pigrizia, che si lasciò cadere dietro la prima pietra che trovò sul percorso, la fede volò in cielo e l’invidia si nascose all’ombra del trionfo, che, con le proprie forze, era riuscito a salire sulla cima dell’albero più alto.
La generosità quasi non riusciva a nascondersi: ogni posto che trovava le sembrava meraviglioso per qualcuno dei suoi amici. Che dire di un lago cristallino? Ideale per la bellezza. Le fronde di un albero? Perfetto per la timidezza. Le ali di una farfalla? Il migliore per la voluttà. Una folata di vento? Magnifico per la libertà. Così la generosità finì per nascondersi in un raggio di sole.
L’egoismo, al contrario, trovò subito un buon nascondiglio, ventilato, confortevole e tutto per sé, la menzogna si nascose sul fondale degli oceani (non è vero, si nascose dietro l’arcobaleno), la passione e il desiderio al centro dei vulcani. L’oblio non mi ricordo dove.
Quando la follia arrivò a contare 99, l’amore non aveva ancora trovato un posto dove nascondersi poiché li trovava tutti occupati, finché scorse un cespuglio di rose e alla fine decise di nascondersi tra i suoi fiori.
“Cento!” – contò la follia, e cominciò a cercare.
La prima a comparire fu la pigrizia, solo a tre passi da una pietra. Poi udì la fede, che stava discutendo con Dio su questioni di teologia, e sentì vibrare la passione e il desiderio dal fondo dei vulcani. Per caso trovò l’invidia, e poté dedurre dove fosse il trionfo. L’egoismo non riuscì a trovarlo: era fuggito dal suo nascondiglio, essendosi accorto che c’era un nido di vespe. Dopo tanto camminare, la follia ebbe sete, e nel raggiungere il lago scoprì la bellezza.
Con il dubbio le risultò ancora più facile, giacché lo trovò seduto su uno steccato senza avere ancora deciso da che lato nascondersi.
Alla fine trovò un po’ tutti: il talento nell’erba fresca, l’angoscia in una grotta buia, la menzogna dietro l’arcobaleno, infine l’oblio, che si era già dimenticato che stava giocando a nascondino. Solo l’amore non le appariva da nessuna parte. La follia cercò dietro ogni albero, dietro ogni pietra, sulla cima delle montagne. Proprio quando stava per darsi per vinta scorse il cespuglio di rose e cominciò a muoverne i rami, quando, all’improvviso, si udì un grido di dolore: le spine avevano ferito gli occhi dell’amore!
La follia non sapeva più che cosa fare per discolparsi: pianse, implorò, domandò perdono e arrivò fino a promettergli di seguirlo per sempre.
L’Amore accettò le scuse.
Da allora l’Amore è cieco e la Follia lo accompagna sempre.

LE PICCOLE COSE CHE AMO DI TE
Le piccole cose
che amo di te
quel tuo sorriso
un po’ lontano
il gesto lento della mano
con cui mi accarezzi i capelli
e dici: vorrei
averli anch’io così belli
e io dico: caro
sei un po’ matto
e a letto svegliarsi
col tuo respiro vicino

e sul comodino
il giornale della sera
la tua caffettiera
che canta, in cucina
l’odore di pipa
che fumi la mattina
il tuo profumo
un po’ demodè
il tuo buffo gilet
le piccole cose
che amo di te

Quel tuo sorriso
strano
il gesto continuo della mano
con cui mi tocchi i capelli
e ripeti: vorrei
averli anch’io così belli
e io dico: caro
me l’hai già detto
e a letto sveglia
sentendo il tuo respiro
un po’ affannato
e sul comodino
il bicarbonato
la tua caffettiera
che sibila in cucina
l’odore di pipa
anche la mattina
il tuo profumo
un po’ demodé
le piccole cose
che amo di te

Quel tuo sorriso beota
la mania idiota
di tirarmi i capelli
e dici: vorrei
averli anch’io così belli
e ti dico: cretino,
comprati un parrucchino!
E a letto stare sveglia
e sentirti russare
e sul comodino
un tuo calzino
e la tua caffettiera
che é esplosa
finalmente, in cucina!
La pipa che impesta
fin dalla mattina
il tuo profumo
di scimpanzé
quell’orrendo gilet
le piccole cose
che amo di te.

STORIA – LA FONDAZIONE DI ROMA
Secondo la leggenda, le origini di Roma risalgono all’Asia Minore, in particolare nella città di Troia. Mentre le fiamme avvolgono la nobile e ricca città a lungo assediata dai Greci (com’è raccontato nell’Iliade di Omero), Enea, figlio di Venere, fugge con il padre Anchise e il figlio Ascanio. La sua storia è narrata da Virgilio, nell’Eneide, in un chiaro esempio di propaganda imperiale! Sotto l’imperatore Augusto, infatti, nasce la volontà di nobilitare le origini romane e chi più nobile dei Greci, padri del pensiero filosofico occidentale? E’ così che nasce il mito di Enea che, alla fine di un lungo viaggio, approda nel Lazio. Come ci racconta Tito Livio, Enea fonda una città, Lavinio, in onore della sua sposa, Lavinia, figlia del re Latino.
Da Enea discendono varie generazioni, fino a giungere al re Numitore, che costringe la figlia del fratello Amulio, Rea Silvia, a diventare vestale (una sacerdotessa che deve votarsi alla castità). Il dio Marte, innamoratosi di Rea Silvia, si unisce a lei, facendo nascere due gemelli, Romolo e Remo. Rea Silvia viene uccisa dal re e i bambini abbandonati nel fiume Aniene. Una lupa li vede e decide di allattarli e prendersene cura (“lupa”, in latino, è una parola che ha anche l’accezione di “prostituta”), per poi essere curati da Faustolo e Laurenzia. Divenuti grandi e conosciuta la loro identità, i due giovani, con l’aiuto di numerosi seguaci arruolati tra i fuorilegge dell’epoca, si vendicano di chi li ha abbandonati, uccidendo Amulio.
Romolo e Remo decidono di fondare una città. Ma chi deve esserne il re? Essendo gemelli, non è possibile valutare chi è più anziano e allora decidono di affidare ai segnali degli dèi il compito di indicare chi ha diritto di diventare re della nuova città. Romolo sceglie di andare sul colle Palatino, Remo sull’Aventino. Secondo Tito Livio, il primo presagio, costituito da sei avvoltoi in volo, è a favore di Remo, ma in seguito ne appaiono dodici a Romolo. Quest’ultimo reclama la primazia sulla base del numero, Remo sulla base del tempo di apparizione. Anche i seguaci si schierano a favore dell’uno o dell’altro e ne nasce una lotta. Remo, per prendere in giro il fratello, scavalca il solco sul terreno che delimita il confine della città di Romolo e quest’ultimo, irato, lo uccide. E diventa re della città. E’ il 21 aprile del 753 a.C.: giorno in cui nasce la città che dominerà per 1.000 anni il Mediterraneo, costituendo il più grande impero dell’Occidente. Una città che, secondo la leggenda, ha origini nel nobile pensiero greco, nella bellezza di Venere e nella forza di Marte.

STORIA – RESISTENZA E LIBERAZIONE
La Resistenza è il movimento che è nato in Italia nel settembre 1943. Quando l’8 di quel mese il governo italiano provvisorio (nato nel luglio ’43 dopo la caduta di Mussolini) ha proclamato l’armistizio con gli Alleati anglo-americani, la Germania nazista – alleata dell’Italia fascista – ha occupato il centro-nord del Paese. Gli oppositori del fascismo, di fronte a questa fase più grave e drammatica della guerra, si sono riuniti in un Comitato di Liberazione Nazionale (CLN), che raggruppava comunisti, socialisti, azionisti, cattolici, monarchici, liberali.
L’azione dei partigiani è stata una vera e propria guerra patriottica per la difesa della nazione dall’occupante nazista e dai collaborazionisti della Repubblica Sociale Italiana (RSI), condotta da uomini e donne di coraggio con i mezzi a disposizione: a volte è stata possibile una vera lotta armata, altre volte azioni di sabotaggio e di guerriglia, molto spesso di resistenza passiva all’occupante. In alcune fasi e alcune zone dell’Italia in guerra (soprattutto nelle aree di montagna), i partigiani hanno ottenuto risultati notevoli, con la costituzione di “repubbliche partigiane” in aree momentaneamente liberate dai tedeschi. In generale, i partigiani hanno offerto un aiuto notevole all’avanzata degli eserciti di Stati Uniti e Gran Bretagna che stavano risalendo la Penisola.
Il 25 aprile 1945, il Comitato di Liberazione Nazionale dell’Alta Italia (CLNAI) ha proclamato l’insurrezione, anche con l’obiettivo di mettere in sicurezza fabbriche e macchinari che i tedeschi avevano l’abitudine di distruggere o portare via con sé prima della ritirata: in molte zone dell’Italia del Nord le truppe tedesche si sono così arrese al CLN prima dell’arrivo degli anglo-americani. Ogni 25 aprile si festeggia perciò l’anniversario della Liberazione.
Alla Resistenza hanno partecipato diverse centinaia di migliaia di persone. Si calcola che siano stati almeno 300000 i partigiani armati, ma bisogna aggiungere anche chi ha aiutato con informazioni, nascondigli e alimenti le bande armate, e quei soldati dell’esercito regio che hanno preferito farsi internare nei campi di concentramento in Germania o farsi fucilare piuttosto che continuare la sanguinosa guerra di Hitler e Mussolini. Significativa anche la presenza femminile (circa 35-40000 donne).
L’azione dei partigiani ha permesso all’Italia di riscattare, almeno in parte, la vergogna del fascismo. E ha anche consentito all’Italia, diversamente da quel che è accaduto a Germania e Giappone, di formare fin da subito, dopo la guerra, un governo legittimo e riprendere l’attività democratica, senza la lunga occupazione di truppe americane.

16 OTTOBRE 1943
Il 16 ottobre 1943 ha luogo la grande retata nazista nel Ghetto di Roma che porta più di 2000 ebrei nei campi della morte.
Alcune settimane prima agli ebrei era stato imposto dai tedeschi di pagare una tassa di 50 chilogrammi d’oro in meno di 24 ore. Gli ebrei del ghetto non hanno quella quantità d’oro ma il Vaticano mette di nascosto a disposizione 15 chili e altri vengono dati da altri romani. La richiesta è soddisfatta ma è solo l’inizio.
Il 15 ottobre, durante la notte, ci sono degli spari che svegliano il Ghetto. La gente è spaventata e la zona è circondata. La mattina cominciano ad essere presi dalle loro case: uomini, donne, bambini, anziani, malati.
Tra preghiere, urla di bambini, e paura alcuni si domandano: che ne faranno di noi?
Due giorni dopo i vagoni arrivano ad Auschwitz.
Durante la retata alcuni riescono a nascondersi, altri vengono nascosti. Pochi.
Alla perfidia di molti si contrappone l’eroismo di pochi, come quello della signora S. che, come racconta lo scrittore Giacomo De Benedetti, torna indietro per salvare un suo parente e, dopo essere presa a schiaffi, riesce a salvare quattro bambini dicendo che sono suoi.
O quello di un operaio, a Prati, che è riuscito a rubare una camionetta dove ci sono ebrei. Ma sono pochi miracoli.
La grande maggioranza di loro non tornerà più.
L’unica donna del Ghetto sopravvissuta ad Auschwitz, Settimia Spizzichino ha detto: "Ci sono cose che tutti vogliono dimenticare. Ma io no."

ASCARI
Dal 1887, l’esercito italiano ha avuto un corpo molto speciale: gli ascari eritrei, cioè dei soldati provenienti dall’Eritrea, colonia italiana, e utilizzati per le operazioni più dure nelle guerre d’Africa. Molte battaglie sono legate agli ascari: la battaglia dell’Amba Alagi (1895) ha visto la morte di migliaia di loro e da quel momento gli ascari hanno portato la fascia nera del lutto. Il loro comportamento è stato particolarmente eroico nel 1941, contro gli inglesi: ormai senza munizioni e destinati alla sconfitta, gli ascari hanno avuto il permesso dal viceré d’Etiopia, il Duca Amedeo di Savoia, di smobilitare, cioè di tornare a casa e salvarsi. Pur conoscendo il destino di sconfitta, gli ascari hanno deciso di restare al fianco dei militari italiani. Dal 1950 il governo italiano ha concesso una pensione agli ascari reduci della guerra.

DIALOGO DELLA MORTE CON LA CULTURA
“Madama Morte, madama Morte.”
“Chi sei? Che vuoi?”
“Sono madama Cultura e vorrei sapere chi sei tu.”
“E che ne so? Non mi sono mai vista in faccia. E poi nessuno dovrebbe saperlo meglio di te. Non dici sempre di sapere tutto?”
“Di te non so ancora niente.”
“Allora perché parli e sparli tanto di me?”
“E vero. Ti maledico e ti insulto. Ma anche ti glorifico e ti onoro. E ancora non ti conosco.”
“Eppure sei mia figlia.”
“Io figlia della Morte?”
“Mia e del mio amante immortale: il signor Terrore della Morte. Infatti se i mortali non mi temessero come la morte, non avrebbero inventato nessun culto o Cultura della Morte, ossia nessun culto e nessuna cultura, giacché tutti i culti e le culture del mondo nacquero e nascono dal bisogno di tenermi a bada con vane ma vaghe attenzioni e moine.”
“Quali attenzioni? quali moine?”
“Ti ricordo solo alcune delle tue più celebri invenzioni:
tombe, cippi, monumenti; templi, chiese, santuari; preghiere, messe, commemorazioni; miti, leggende, storie; memorie, biografie e pettegolezzi; musei, biblioteche, archivi: come vedi, tutta l’opera tua é soltanto un ricordare, custodire e celebrare cose ed eventi trascorsi, ossia defunti e sprofondati nel nulla. Tutto dunque incomincia col culto dei morti.”
“E come finirà?”
“Col culto della cultura, che è pur sempre e ancora un culto di cose morte, sicché potremmo chiamarlo il culto del culto dei morti.”

POVERI MA INNAMORATI
Dina, da giovane, si sposa con Marco che, un giorno, dopo vent’anni di matrimonio, va via di casa e la lascia sola con cinque figli e molti conti da pagare. Dina resta con le due figlie piccole, mentre gli altri tre, ormai grandi, vanno a vivere da soli.
Lei lavora come infermiera, ma il suo stipendio non basta e, per fare una vita dignitosa, continua a chiedere soldi alla banca. Chiede aiuto anche ai figli più grandi, che non possono o non vogliono aiutarla. Così a Dina non resta che affidare le due bambine ai figli più grandi, lasciare la casa e andare a vivere alla stazione.
Dopo un mese, incontra “lui”: si guardano, si parlano, cominciano a conoscersi e in questo modo inizia la loro storia d’amore. Antonello e Dina stanno sempre insieme, discutono dei loro problemi e lui le ripete: “Questa non è vita per te”. Lei continua a lavorare anche se: “... la gente chiacchiera e dice cattiverie, ma a me non importa nulla”.
Due volte alla settimana va a trovare le sue piccole alle quali ha presentato Antonello, con il quale hanno scherzato e giocato subito.
Ora, i due innamorati sognano di trovare una casa per continuare a vivere insieme e sperano di diventare presto una vera famiglia tranquilla.

LA CASA DELLA FERRARI
Dove nascono quelle automobili rosse che ci fanno girare la testa quando passano? Dov’è la fabbrica della Ferrari, in cui ingegneri e tecnici specializzati progettano e costruiscono le automobili più veloci del mondo? La risposta è semplice: a Maranello, il paese dove Enzo Ferrari ha fondato la sua azienda e dove la gente scende in piazza a festeggiare quando la Ferrari vince un Gran Premio. Ogni anno molte persone vanno a visitare la città della Ferrari. Quando arrivi nella grande area dove ci sono gli stabilimenti capisci subito di trovarti in un posto magico. Dal viale principale è possibile vedere gli edifici di produzione delle automobili che sono straordinari perché li hanno pensati grandi architetti. La costruzione delle automobili è molto accurata e i clienti devono aspettare molti mesi per avere l’auto che hanno ordinato. A Maranello c’è anche un bellissimo museo dove è possibile vedere le automobili d’epoca, le coppe vinte nelle gare e la collezione di tutte le Ferrari che hanno gareggiato nella Formula 1 in scala ridotta. Vedere la casa della Ferrari è una vera meraviglia per tutti quelli che amano queste automobili da corsa.

LETTURE DA ADOLESCENTI
“Ciao Annamaria, che cosa hai comprato? Ah, anche tu leggi Cioè?”
“Ciao Claudia. Sì, leggo Cioè perché ci trovo argomenti che mi interessano, per esempio il cinema e la musica, ma anche gli oroscopi e le lettere di ragazze della nostra età.”
“Anche a me interessano questi argomenti, però qualche volta compro un giornale anche perché c’è un regalo: per esempio un paio di orecchini, una matita per gli occhi…”
“Sì, è vero, anche a me piacciono i regali, però quello che mi appassiona veramente è leggere commenti sui personaggi famosi del mondo del cinema e sapere tutto dei film che sono in usciti. Un’altra cosa che mi piace molto è fare i test sui problemi degli adolescenti, soprattutto quando sono insieme alle mie amiche: ognuna li fa da sola e poi confrontiamo le risposte. È davvero divertente leggere i risultati insieme.”
“Guarda, è vero, ma a volte compro un giornale per i poster che sono all’interno. Per esempio io sono appassionata di danza e compro le riviste che regalano manifesti sul balletto, che poi attacco in camera mia. Per fortuna che queste riviste non costano tanto così le posso pagare con i pochi soldi che ho a disposizione.”
“Non sapevo che ti piaceva il balletto. Ma tu fai danza?”
“No, l’ho fatta da piccola ma poi ho smesso. Però mi piace moltissimo vedere gli spettacoli di danza. Vorrei lavorare in teatro, mi piacerebbe pensare ai costumi, al trucco o alle scene.”
“Sai, anch’io ho una grande passione: mi piacciono gli animali e voglio diventare veterinaria. Per questo leggo Focus.”
“Hai le idee molto chiare!”

ACQUISTARE UN BIGLIETTO COMODAMENTE
Vuoi acquistare o prenotare il biglietto di un concerto o di uno spettacolo senza uscire da casa?
Ti proponiamo alcuni siti dove puoi comprare i biglietti online. “Boxol” è una biglietteria online dove puoi acquistare le prevendite degli eventi di tutta Italia. Puoi trovare biglietti per concerti, spettacoli teatrali, partite di calcio e altri eventi sportivi. Sul sito puoi avere informazioni sul prezzo e sulle modalità di acquisto insieme ad alcune brevi recensioni sull’evento a cui vuoi partecipare. Con “Helloticket” invece puoi prenotare il biglietto dello spettacolo che ti interessa anche per telefono e pagarlo online. Il giorno dello spettacolo puoi ritirare il biglietto direttamente all’ingresso. Se scegli di usare “Listicket” devi avere un indirizzo e-mail e prima dell’acquisto ti devi registrare al sito. ”Listicket” ti avverte quando iniziano le prevendite, ti informa sugli orari degli eventi e su come ritirare i biglietti con un messaggio sulla posta elettronica.

IL FESTIVAL DELLE GIOVANI IDEE
Il Palazzo dei Congressi di Roma all’Eur ospita la terza edizione del Festival delle giovani idee, una manifestazione dove i giovani possono incontrarsi e esprimere le proprie idee e il proprio talento. Al Festival partecipano oltre 30.000 studenti, tra i 12 e i 19 anni che vengono da 300 scuole di tutt’Italia.
L’obiettivo del Festival coinvolgere gli adolescenti e avvicinare i giovani al mondo della politica. I ragazzi possono incontrare personaggi politici e informarsi presso gli stand sul funzionamento di istituzioni come il Senato della Repubblica e la Camera dei Deputati. In questi giorni i ragazzi possono assistere, mattina e pomeriggio, a mostre d’arte, a rappresentazioni teatrali, concerti di musica, cortometraggi, laboratori e soprattutto possono conoscere altri ragazzi e scambiarsi le idee.

PROFESSORI SU FACEBOOK
Secondo il portale “skuola” in Italia circa 8 studenti su 100 hanno un insegnante tra i propri contatti: è giusto per un insegnante condividere la vita privata con i propri alunni?
Il dibattito è vivace in molti paesi: in Canada e negli Stati Uniti alcune università hanno proibito ai docenti di scrivere sms o di parlare con i loro studenti via internet e in Italia alcuni docenti inizialmente a favore hanno cambiato opinione. Come Annalisa S., che insegna storia in una scuola media di Lissone: “Era diventato impossibile gestire le richieste di contatto dei ragazzi, ho chiuso il profilo per disperazione”. Laura Sala, che insegna italiano in una scuola di Milano, aggiunge: “Non condivido il desiderio di mettersi in mostra di chi usa Facebook. È un modello che gli adulti non devono copiare. Trasformarsi in loro amici? Noi non dobbiamo sostituirci ai genitori o agli amici, non è questo il compito della scuola”.
Lo psicologo Giuseppe Bertagna afferma infine che l’amicizia su Facebook può rovinare il rapporto educativo tra docente e allievo, perché comporta un’invasione nella vita privata che può danneggiare il docente ma anche lo studente: la lettura delle sue opinioni può influenzare il giudizio che il docente ha di lui.
Di parere diverso è Raffaella La Rosa, che insegna latino al liceo scientifico di Arona e su Facebook ha due profili. “Uno privato, dove pubblico le mie foto e comunico con i miei conoscenti, e uno creato per restare in contatto con i miei alunni, che uso come strumento per ampliare il lavoro svolto in classe. Per esempio: spiego una tragedia di Sofocle e, invece di dare ai ragazzi il link al video di una rappresentazione, lo pubblico sul mio profilo. In genere, rispetto alcune regole: non sono mai io a chiedere l’amicizia agli studenti, ma devono essere loro, se vogliono, a farlo. E se scoprono il mio profilo privato rifiuto la richiesta di amicizia e spiego loro i motivi. Infine: non intervengo mai nei loro dibattiti, ma li seguo molto, è un modo per conoscerli”.
Andrea Dho, che insegna arte nella stessa scuola, parla di Facebook come di un mezzo comodo: “A volte i ragazzi mi mandano messaggi per ricordarmi di portare libri, o per avere informazioni su un compito. Non siamo amici davvero, tanto che d’estate le comunicazioni si interrompono: non saprebbero che cosa dirmi”. I ragazzi spesso si vantano con i compagni di avere un professore come amico. Quali sono i rischi? “Si può perdere autorevolezza”, ammette Andrea Dho, “ma per ora non mi è successo. Ho sempre avuto a che fare con giovani capaci di capire i ruoli e i limiti. Per il resto, nessun segreto: sanno chi sono, lo vedono ogni giorno a scuola”.

CIAK, SI LEGGE!
L’Associazione culturale “Mare di Libri” presenta la seconda edizione di “Ciak, si legge”, un concorso per ragazzi. Per partecipare basta inviare una breve presentazione video per pubblicizzare un libro, con la stessa tecnica con cui un trailer promuove un film. Al concorso possono partecipare tutti i lettori che frequentano scuole medie o superiori. La partecipazione al concorso è completamente gratuita.
Per iscrivervi a “Ciak, si legge” dovete scaricare il modulo dal sito di Mare di Libri, compilare il modulo in ogni sua parte, firmare il modulo (fatelo firmare ai genitori se siete minorenni), scannerizzare il modulo compilato e inviarlo come allegato e-mail; oppure inviarlo via fax al numero: 0541 439496.
L’iscrizione scade il 15 febbraio 2012. I libri in gara non sono ancora nelle librerie all’inizio del concorso, ma i partecipanti li leggono in anteprima. Ogni partecipante riceve la bozza di quattro romanzi a partire dal 20 febbraio, in formato PDF o cartaceo. Poi ne sceglie uno e realizza un video della durata massima di tre minuti. Ogni partecipante può presentare un solo BookTrailer. La consegna deve avvenire entro il 15 maggio 2012. I partecipanti possono consegnare il loro BookTrailer in due formati: su CD o DVD di persona, o tramite posta ordinaria all’indirizzo: Libreria dei Ragazzi “Viale dei Ciliegi 17”, Via Bertola 53, 47900 Rimini; in file video, tramite posta elettronica.
La giuria del concorso esamina tutti i filmati e sceglie i cinque BookTrailer finalisti che possono partecipare al Festival Mare di Libri 2012. Dopo la proiezione, la giuria sceglie e premia il vincitore. Ogni finalista riceve una targa e una copia dei romanzi in gara. Il vincitore ha in premio una targa e 40 libri per ragazzi. I filmati devono essere materiale originale con riprese, foto, disegni che realizzate voi. Se non avete mai realizzato un BookTrailer, guardate i BookTrailer del vincitore e dei finalisti di “Ciak, si legge” 2011 sul sito internet ufficiale.

DA VINCI E TECNOLOGIA
Il Museo della Scienza e della Tecnica ha presentato “LeonardoAround”, un’applicazione per cellulari e iPad che mostra la città di Milano attraverso le opere e la vita di Leonardo da Vinci.
Il Museo della Scienza e della Tecnica ha realizzato questa applicazione in collaborazione con la ditta Ibm. L’applicazione è un utile strumento sia per cittadini milanesi che per i turisti per conoscere l’arte, la storia e la cultura della città. Infatti presenta la più grande collezione di modelli delle macchine di Leonardo Da Vinci in mostra al Museo della Scienza e della Tecnica, ma non si limita a questo. L’applicazione presenta 26 luoghi legati a Leonardo: monumenti, opere esposte in vari Musei e anche luoghi particolari della città che Leonardo ha studiato e disegnato nelle sue opere.
I visitatori hanno a disposizione percorsi a tema, mappe, schede di approfondimento e video.
L’applicazione è scaricabile gratuitamente su cellulari e iPad da App Store ed è disponibile in lingua italiana e inglese. Questa applicazione ha un carattere dinamico e aperto – spiega Claudio Giorgione, uno dei curatori - nel tempo può avere ampliamenti, approfondimenti o modifiche: gli utenti possono fare commenti e recensioni sulle pagine Facebook e Twitter del Museo della Scienza e della Tecnica.

SPESA ELETTRONICA A 102 ANNI
Anita, un vulcano di attività, ha voluto la carta elettronica per pagarsi la spesa. Anita è nata a Perugia, ha 102 anni ed è socia da sempre del supermercato Super a Perugia. Per Anita gli informatici di Integra, la società che gestisce la carta socio per fare i pagamenti elettronici della spesa, hanno dovuto fare gli straordinari: infatti nel contratto c’erano solo due caselle per l’età. “Chi può chiedere la carta elettronica a 100 anni?” si sono probabilmente detti gli informatici! E invece Anita l’ha voluta e gli informatici hanno riadattato il sistema informatico. Anita è  iscritta al libro dei soci del supermercato Super dal 1971.
“Io ho sempre fatto la spesa alla Super” dice Anita “ancora oggi ci vado due volte alla settimana. Da sola e a piedi”. Al supermercato Super tutti la conoscono e la vogliono aiutare, ma lei rifiuta l’offerta con molta gentilezza. È sempre vivace. Saluta e sorride a tutti. Ora che ha la carta socio non ha nemmeno bisogno di contare le monete! “Qualche volta mi faccio accompagnare, ma poi faccio tutto da sola perché sono incontentabile”, racconta Anita. “Mangio di tutto, perfino la panna con i biscotti, l’adoro ”. Anita è una grande cuoca perché ha imparato da suo padre che era cuoco a Ponte San Giovanni, dove gestiva una trattoria di prima categoria. Anita è nata a maggio nel 1910. Ha fatto di tutto per mantenersi. “Il lavoro è uno dei miei ricordi più belli: ho iniziato a 17 anni, ho fatto la sarta, ma non ero molto abile, l’infermiera, la commessa in un negozio di abbigliamento. Ho smesso di lavorare a 75 anni”. Anita ha vissuto per molti anni vicino alla sorella, non si è mai voluta sposare, ma ha molti nipoti. Non ama la televisione. “Avevo un cane,” dice Anita, “ma era troppo impegnativo portarlo fuori tre volte al giorno”. Ora ha un gatto, che le fa tanta compagnia. “La sera, prima di andare a letto, se non gli ho dato la buonanotte protesta e devo alzarmi di nuovo.”

LA VALIGIA ASSICURATA
Da oggi la ditta Carpi assicura la tua valigia su tutti i viaggi aerei e ti rimborsa in caso di smarrimento in ogni parte del mondo. Dovunque vai, hai una garanzia in più: se durante i tuoi viaggi aerei perdi la valigia Carpi, e l’ufficio “Oggetti smarriti” dell’ aeroporto in cui l’hai smarrita non la ritrova, ricevi una somma di denaro pari al valore della valigia acquistata, fino ad un massimo di euro 119,00 per ogni singola valigia. Entro un mese dall’acquisto della tua valigia Carpi, hai la possibilità di attivare gratuitamente un’ assicurazione della durata di un anno.
Attivare l’assicurazione è facile e non comporta nessun costo.
Devi compilare il modulo che ricevi nel negozio Carpi e inviarlo tramite raccomandata a: Agenzia di Assicurazioni Aurora, via Michelangelo, 2180040, Napoli, o tramite fax al numero +390817712668. Devi allegare in entrambi i casi la copia dello scontrino fiscale di acquisto della valigia Carpi. La garanzia ha effetto dalle ore 24 del giorno d’invio all’agenzia. Se la valigia Carpi è un regalo, ricordati di consegnare lo scontrino alla persona che la riceve: così può attivare direttamente l’assicurazione dopo aver compilato il modulo.
Se perdi una valigia Carpi devi: inviare un avviso all’Agenzia di assicurazione entro 48 ore da quando hai perso la valigia e specificare le circostanze dell’evento; presentare la dichiarazione della perdita della valigia assicurata che deve rilasciarti l’ufficio “Oggetti smarriti” dell’aeroporto. L’ inadempimento di uno di questi obblighi può comportare la perdita totale o parziale del diritto al rimborso.










