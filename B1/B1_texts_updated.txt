Il menù dell’osteria
Il menù dell'Osteria La Collina di Roma offre molti primi piatti a base di pasta, come penne al ragù, pasta e fagioli, tortiglioni ai funghi porcini con panna e pasta al forno ripiena di uova, carote, carne macinata di maiale.
Per quanto riguarda i secondi piatti ci sono molte prelibatezze e il cibo è sempre fresco e di qualità. Sono presenti nel menu piatti quali merluzzo e salmone. I piatti speciali sono serviti il mercoledì e il venerdì. Il mercoledì si servono gamberoni arrostiti con pancetta arrotolata, e il venerdì serviamo in tavola la grande grigliata di pesce misto. Per quanto riguarda la carne disponiamo solo della salsiccia di maiale e del cotechino. Non è presente nel nostro menù cucina vegetariana e senza glutine.
La nostra Osteria si trova a Roma, in via Alessandro Pertini numero 13, alle spalle del Supermercato Conan. Arrivati all'incrocio con la statua di Galileo Galilei, basta girare a destra e siete sulla strada giusta. Siamo chiusi il lunedì. L'orario di apertura è dalle 12:00 alle 16:00 a pranzo e dalle 19:30 alle 24:00 a cena.

Un semestre in Italia
Mi chiamo Franz Heisterbach. La prima volta che sono andato in Italia, è stato tramite l'Università, per partecipare al progetto Erasmus.
Questo viaggio universitario è durato sei mesi, ricordo che era tutto così strano, le persone si agitavano e muovevano le mani quando comunicavano tra di loro. Sono stato ospitato dall'Università Federico II di Napoli, anche se ho visitato Bologna, Roma e Milano.
Milano non mi è piaciuta tanto, era troppo fredda, Roma è davvero meravigliosa, e guardando i monumenti ho potuto capire perché la chiamano “la città eterna”.
Bologna è affascinante, piccola e tranquilla, sono stato davvero bene, è una città che ricordo per il suo colore rosa. Adesso sono dieci anni che non vado in Italia, e non vedo l'ora di ritornare.

La lettera
Cara Francesca, 
come stai? Ti scrivo questa lettera per dirti che, settimana prossima verrò a trovarti!
La scuola è finita e ho superato gli esami con ottimi voti! L'estate è finalmente arrivata e non vedo l'ora di poter trascorrere delle giornate in spiaggia insieme a te, Lucia e Stefano.
Penso spesso a tutte le cose che potremmo fare: andare allo zoo, fare shopping, mangiare gelati, fare lunghe passeggiate e, ovviamente, andare al mare! In realtà ti scrivo per chiederti una cosa: posso portare con me Billy?
E' il mio gatto ed è molto dolce. Ti piacerà sicuramente! Domani vado a Roma per una gita. Sono molto emozionata! Ho sempre voluto vedere il Colosseo, Piazza San Pietro. 
Mi piacerebbe tu fossi qui con me! Ora vado ad aiutare la mamma con la cena. 
Aspetto una tua risposta. 
Spero di sentirti presto!
La tua amica Emma

La mia città
Sono nata a Roma e penso che sia la città più bella del mondo. Io vivo in periferia ma tutti i weekend visito il centro con la mia famiglia.
Il luogo che amo di più è Villa Borghese: potrei trascorrere intere ore a passeggiare lungo i viali alberati. Per raggiungere il parco, ci fermiamo sul Colle del Pincio: ammirare la Capitale dall’alto è sempre emozionante, soprattutto nei giorni di sole.
Mi piace osservare i turisti che si guardano intorno con occhi stupiti e anch’io mi sento sempre un po’ in vacanza. Di tanto in tanto, mi concedo un pomeriggio di shopping tra le vie del centro.
A volte resto a osservare le vetrine delle boutique di lusso, mentre altre volte faccio acquisti nelle profumerie e nei negozi di vestiti. Quando ho bisogno di rilassarmi, mi regalo una passeggiata ai Fori Romani. Mi sembra di viaggiare nel tempo e mi sento felice.

La nuova dieta
Carlo è felice perché comincia a perdere peso grazie alla nuova dieta che sta seguendo. “Che cosa mangi a colazione?”, chiese il suo amico Daniele. “A colazione mangio uno yogurt e dei biscotti, la colazione è il pasto più importante della giornata!”.
“Bene!” rispose Daniele, “E cosa mangi invece a pranzo?” chiese Daniele. “Di solito un piatto di pasta al sugo di pomodoro, seguito da una bistecca” rispose Carlo.
“Molto bene, come fai a non esagerare con il cibo?” chiese Daniele. “Utilizzo una bilancia da cucina: peso tutto ciò che mangio, in questo modo so di non mangiare mai troppo!”.
“Svolgi anche un'attività fisica?”, chiese Daniele. “Sì, corro due o tre volte alla settimana, è importante mantenersi in movimento e bruciare calorie!” rispose Carlo.
“Non mangi mai fast food come la pizza e le patate fritte?” chiese Daniele. “Sì, ma solo poche volte: contengono molti grassi e carboidrati, perciò evito questi cibi”.
“Vorrei anche io stare a dieta: potresti darmi un consiglio importante per perdere peso?” chiese Daniele a Carlo. “Certamente”, disse Carlo: “Quando consumi un pasto devi alzarti da tavola con ancora un po' di fame per il pasto successivo!” disse Carlo. 

Una lettera da Roma
Cara Leila, Sono appena arrivato in Italia ed è un luogo davvero incantevole. Ieri ho visitato il centro di Roma e devo dire che è davvero una città con molti monumenti antichi, infatti sono risalenti all'epoca romana. Ho visto il Colosseo e devo ammettere che pensavo fosse più piccolo, invece è grande ed è davvero un bel monumento, peccato che non sono riuscito ad entrare.
Ieri sono andato con dei miei amici a mangiare in un ristorante in cui cucinano dell'ottimo pesce, ma, come tu ben sai, a me il pesce non piace, infatti ho ordinato una pizza ed era davvero molto buona.
Dopo la cena siamo andati a fare un giro nella parte antica della città, dove ci sono i resti archeologici dell'antica Roma, sembrano disposti in maniera casuale e invece ricostruiscono perfettamente la pianta della città di molti anni fa.
Vorrei dirti tante cose, ma non ho molto tempo perché ho molte commissioni da svolgere. Ti saluto con un bacio. Non vedo l'ora di tornare da te. Sono due giorni che non ci vediamo e già mi manchi tanto. 
Luca

Cristoforo Colombo
Cristoforo Colombo nasce vicino a Genova nel 1451 e già da giovane comincia ad appassionarsi al mare e alla navigazione. All'età di 14 anni diventa marinaio e inizia a viaggiare in numerosi Paesi europei. Cristoforo Colombo, appassionato di geografia ed astronomia, sostiene fermamente che la Terra è rotonda. Per dimostrarlo a tutti, alla fine del XV secolo decide di viaggiare verso l'India navigando in direzione ovest. La spedizione è molto costosa e Cristoforo Colombo decidere di chiedere un aiuto economico ai sovrani del Portogallo. Il re del Portogallo gli nega l'appoggio economico, quindi si rivolge alla regina Isabella di Castiglia.
Ottenuti soldi e navi, salpa da Palos de la Frontera il 3 agosto del 1492 e, dopo mesi di navigazione, tocca terra il 12 ottobre. Tuttavia, non si tratta dell'India ma di un nuovo continente: l'America, che viene denominata Nuovo Mondo. Da quel momento prende inizio la grande colonizzazione spagnola del continente americano.
Lo stesso Cristoforo Colombo organizza altri tre viaggi verso l'America, ma continui problemi e le grosse difficoltà nel trovare l'oro lo rendono poco amato dai re di Spagna. Muore a Valladolid nel 1506, povero e dimenticato da tutti.


Agricoltura biologica
Agricoltura biologica è un termine molto usato negli ultimi tempi.
Quando andiamo al supermercato o dal fruttivendolo vediamo sempre i prodotti biologici disposti vicino ai prodotti tradizionali. I prodotti biologici sono prodotti come frutta e verdura coltivati in maniera un po’ diversa rispetto alla frutta e alla verdura tradizionali che vediamo al supermercato. Questo vuol dire che i prodotti biologici sono coltivati senza l’uso dei fertilizzanti e dei pesticidi.
I prodotti biologici spesso sono più brutti da vedere rispetto alla frutta e alla verdura tradizionali. Ad esempio, una mela biologica può essere più piccola e meno brillante di una mela normale.
Sempre più persone però scelgono di acquistare prodotti biologici, anche se il loro costo è superiore a quello dei prodotti normali. Le persone infatti ritengono che i prodotti coltivati con questo metodo siano più salutari e saporiti.
Vista la grande domanda di questi prodotti, molte associazioni di agricoltori hanno deciso di dedicarsi all’agricoltura biologica, sperando anche di aumentare le vendite.
Di sicuro, sentiremo parlare di agricoltura biologica ancora a lungo!

Cultura italiana
Quando si parla di cultura italiana, spesso si parla di cucina e di arte. Infatti la cultura italiana è molto diffusa nel mondo soprattutto per questi due fattori.
Tutti infatti almeno una volta nella vita hanno mangiato una pizza o la pasta.
Anche l’arte è molto famosa. Ogni anno milioni di turisti stranieri vengono in Italia per vedere le città d’arte più importanti come Roma, Firenze e Venezia e per visitare i musei più famosi, come, ad esempio, il Museo degli Uffizi di Firenze.
Però l’Italia non è solo questo. Infatti l’Italia viene anche chiamata il “bel Paese” perché è ricco di bellezze paesaggistiche. Oltre alle città d’arte ci sono dei meravigliosi paesaggi naturali. Molti stranieri si sono trasferiti nella campagna toscana dopo essere andati in pensione.
Inoltre molte persone vengono in Italia per studiare l’italiano.
La cultura italiana è molto conosciuta nel mondo anche grazie agli italiani che l’hanno diffusa. Sono molti gli italiani che vivono all’estero. Questi hanno saputo portare la cultura italiana in tutto il mondo. Infatti negli anni trenta e quaranta molti italiani sono emigrati all’estero e alcuni hanno aperto scuole di lingua italiana. La cultura italiana è ancora molto legata alla tradizione, alla cultura antica e alla storia ed è per questo che è molto amata anche all’estero.


La grande famiglia di Giorgio
Giorgio ha una famiglia molto numerosa. Ha quattro fratelli che si chiamano Paolo, Marco, Luca e Michele. Giorgio è il fratello maggiore mentre Michele è il minore.
Anche se sono fratelli, sono tutti molto diversi e non si somigliano affatto. Giorgio è il più alto di tutti. Paolo invece è il più basso di tutti. Marco è più basso di Giorgio ma è più alto di Michele. Luca è più basso di Marco e Giorgio e più alto di Paolo.
Per quanto riguarda la costituzione fisica, Giorgio è magrissimo. Anche gli altri fratelli sono abbastanza magri, ma non quanto Giorgio.
A scuola Giorgio studia poco. Marco e Luca sono più studiosi di Giorgio. I voti di Marco sono buoni, mentre quelli di Luca ottimi. I voti di Michele invece sono pessimi e ha paura di essere bocciato.
Tutti e cinque i fratelli amano molto lo sport. Giorgio e Luca amano le belle giornate perché così possono uscire per fare una corsa. Giorgio corre più veloce di Luca. Luca però ama anche nuotare. Alle ultime gare di nuoto si è classificato primo come più veloce della sua categoria, per questo potrà gareggiare ai campionati nazionali. Per questo motivo Luca è felicissimo.

Le olimpiadi di Londra
Per l’allestimento dei giochi olimpici che si sono svolti a Londra nel 2012 sono stati fatti molti preparativi. L’iniziativa di ospitare i giochi era stata presa anni prima dal Primo Ministro inglese e Londra era stata ritenuta adatta per ospitare le olimpiadi insieme ad altre città.
Alla fine la città di Londra è risultata vincitrice ad è stata scelta come città ospite dei giochi olimpici del 2012 dal Comitato Olimpico. Per questo motivo sono stati costruiti molti stadi. Negli stadi sono state giocate molte partite di calcio, baseball e altri sport. Inoltre sono state costruite molte piscine in cui gli atleti si sono allenati. Sono stati costruiti anche numerosi alberghi in cui sono stati ospitati gli atleti che hanno gareggiato.
Nei giorni delle olimpiadi la città è stata frequentata da tantissimi turisti venuti da tutto il mondo. È stata organizzata una magnifica cerimonia d’apertura, che è stata rallegrata da esibizioni di vari cantanti e attori. La cerimonia è stata seguita in televisione da milioni di persone. Lo stadio di Wembley in cui si è svolta la cerimonia è stato decorato con una bellissima scenografia. Le gare sono state riprese da telecamere e sono state trasmesse dalle tv di tutto il mondo.

I giovani e il lavoro
Con la crisi che ha colpito l’Europa in questi ultimi anni, trovare un lavoro è sempre più difficile. Soprattutto i giovani hanno sempre più problemi a trovare un lavoro. Per di più trovare un lavoro adatto alle proprie capacità e ai propri studi è un’impresa ardua.
In generale in Italia ci sono due tipi di giovani. Infatti, alcuni decidono di non continuare gli studi dopo le scuole medie o superiori e di trovare subito un lavoro; altri, invece, scelgono di frequentare l’università e di prendere una laurea.
I giovani che smettono di studiare dopo le scuole medie spesso frequentano corsi per imparare un mestiere manuale o fanno un apprendistato. Qui imparano a fare dei mestieri specializzati. I giovani che invece decidono di intraprendere l’università cominciano un percorso di studi che li porterà alla laurea. Molti di questi percorsi sono molto lunghi e danno la possibilità di acquisire abilità per fare mestieri molto delicati, come ad esempio il medico.
Purtroppo però ultimamente non sempre chi ha una laurea fa il mestiere dei suoi sogni. I giovani in Italia infatti faticano a trovare lavoro e spesso emigrano all’estero per cercarne uno. Questa è una realtà che speriamo che cambi presto.

Influenza
Il Ministro della Sanità ha detto in un’intervista che visto che questo sarà un inverno freddo, ci si aspetta un aumento dei casi di influenza.
In particolare quest’anno sarà molto facile ammalarsi di una brutta influenza, che viene chiamata “influenza siberiana”, perché comincerà a diffondersi in inverno, approfittando del freddo.
I bambini e le persone anziane sono quelli che rischiano di ammalarsi più facilmente. Infatti a loro si consiglia di fare un vaccino per evitare di ammalarsi.
I sintomi dell’influenza siberiana sono: mal di gola, tosse e febbre. La febbre di solito dura per tre o quattro giorni.
Chi dovesse avere questi sintomi può rivolgersi al medico, che sicuramente potrà consigliare la cura giusta.
Dall’influenza siberiana si guarisce in cinque giorni se si assumono le medicine giuste.
Ovviamente si consiglia di rimanere a letto al caldo e di non uscire se si è ammalati.
Il Ministro invita inoltre a indossare vestiti pesanti e ad assumere molta vitamina C.

Comunicare
Ultimamente internet è diventato il mezzo di comunicazione preferito dei giovani che lo usano per rimanere in contatto con gli amici tramite le e-mail e le chat. Tuttavia internet è un’invenzione molto recente. Infatti i nostri genitori non avevano internet né il computer e per parlare usavano il telefono che ogni famiglia aveva a casa.
Nell’antichità si usava la posta per comunicare. Le lettere potevano impiegare anche mesi per arrivare al destinatario e la comunicazione non era facile. Alla fine del 1800, Bell inventò il telefono e ci fu una rivoluzione del modo di comunicare. Col passare degli anni tutti cominciarono ad avere un telefono in casa.
A metà degli anni settanta nacque il primo computer. Ma era un computer molto pesante e molto costoso. Successivamente i computer divennero più piccoli ed economici. Internet nacque alla fine degli anni settanta e divenne disponibile per tutti solo negli anni novanta. In pochi anni internet si diffuse in tutte le case. Tramite questo utile strumento divenne più facile comunicare soprattutto con persone che vivono molto lontano. Internet fu una rivoluzione, perché ha permesso non solo di inviare messaggi in poco tempo in tutto il mondo, ma anche di condividere foto e video con gli amici.

Il mercato dei libri
I libri per il nuovo anno scolastico sono sempre più cari? Non sapete che fare dei libri che avete già letto? Vi hanno regalato un libro che già avevate e volete liberarvene? Allora è tempo di venire al mercatino dei libri usati!
La prima settimana di settembre in Piazza Risorgimento si terrà la settima edizione del mercatino dei libri usati, un posto dove potrete vendere i vostri libri, ma soprattutto dove potrete cercare libri scolastici usati per i vostri figli!
E’ molto comodo, visto che ogni anno la spesa per i libri di scuola cresce e che molte famiglie non riescono a far fronte ad una spesa così alta ed è per questo che il mercato dell’usato è in forte crescita.
D’altra parte anche gli studenti che vogliono vendere i libri scolastici dell’anno prima o le persone che vogliono vendere libri già letti si rivolgono al mercato dell’usato.
Quindi, se volete vendere i vostri libri, scolastici e non, l’appuntamento è lunedì mattina allo stand principale. Dovrete registrarvi come venditori e poi verrete accompagnati al vostro tavolo.
Per vendere i libri ci sono delle condizioni. I libri devono essere in ottimo stato, senza sottolineature e scritte.
Potete vendere anche i vostri libri alla metà del prezzo di copertina o scambiarli con altri libri di cui avete bisogno.
Il mercato dei libri sta per tornare! Vi aspettiamo numerosi!

Le regole da rispettare ad un esame
Quando si sostiene un esame all’università e per un concorso di lavoro si devono tenere determinati comportamenti e rispettare delle regole. Le regole ci sono per permettere a tutti di fare l’esame in silenzio e di concentrarsi al massimo. Ma servono anche per prevenire che qualcuno si comporti in maniera scorretta.
Tra tutte le regole, le più importanti sono:
È obbligatorio scrivere le risposte con la penna nera.
È vietato l’uso delle penne di altri colori e della matita.
Bisogna scrivere in maniera chiara e leggibile.
Non è possibile uscire dall’aula per tutta la durata dell’esame.
È necessario consegnare il compito allo scadere del tempo a disposizione.
Non è possibile uscire dall’aula prima della fine dell’esame.
È severamente vietato parlare con gli altri candidati durante lo svolgimento del compito.
È vietato copiare le risposte dal vicino di banco.
Non è possibile mangiare e bere durante il compito.
Bisogna fare silenzio durante il compito e non bisogna disturbare gli altri.
Di solito i controlli sono molto severi, quindi è sempre meglio rispettare le regole!

Progetti per il futuro
Mario è uno studente di legge. Dopo la laurea vorrebbe fare un tirocinio presso uno studio di avvocati. Dopo aver fatto tirocinio vorrebbe fare l’esame di stato per diventare avvocato. Gli piacerebbe diventare un avvocato che si occupa dei diritti delle persone più deboli. Nel futuro, inoltre, Mario vorrebbe sposare la sua fidanzata Clara. Anche Clara studia giurisprudenza, ma lei non vorrebbe fare l’avvocato. Lei infatti vorrebbe lavorare all’ambasciata italiana. Anche lei vorrebbe sposare Mario un giorno.
Entrambi vorrebbero trasferirsi a vivere in una città straniera. Infatti, dopo aver lavorato per un po’ di tempo, vorrebbero risparmiare dei soldi per andare a vivere a Londra. Per questo seguono anche dei corsi d’inglese. Clara e Mario hanno davvero molti sogni nel cassetto. Un altro dei loro sogni è quello di viaggiare per il mondo. A loro piacerebbe vedere tutte le capitali europee. Vorrebbero anche viaggiare in Asia e in Africa per vedere le città e per imparare di più sui Paesi e sulle culture lontane.
Tra qualche anno Mario e Clara vorrebbero anche avere dei figli. A loro piacerebbe avere una famiglia numerosa, per questo vorrebbero almeno tre bambini!

Viaggi in aereo
All’università di Ravenna è stato fatto uno studio sugli italiani e il loro rapporto con i viaggi in aereo. I ricercatori hanno intervistato duemila persone e il 40% degli intervistati ha dichiarato di non amare i viaggi in aereo e che preferisce utilizzare altri mezzi di trasporto, come, ad esempio, il treno, benché così il viaggio diventi più lungo.
Ma perché si ha così tanta paura di volare?
La paura di volare può avere varie cause. Tuttavia la causa più diffusa è la paura dell’altezza. Il 70% degli intervistati dice di aver paura del vuoto. Gli aerei infatti raggiungono altitudini considerevoli in volo.
Ma non è solo la paura del vuoto a spaventare le persone. Il 15% degli intervistati infatti non prende l’aereo perché teme di soffrire di qualche disturbo, come il mal d’aria o il mal d’orecchie. Infatti quando l’aereo decolla potrebbe capitare di soffrire di questi malesseri.
Il restante 15% invece non prende l’aereo per paura che possano accadere incidenti mortali. Sebbene tutte queste paure siano comprensibili, dobbiamo ricordarci che l’aereo è il mezzo di trasporto più sicuro. Infatti il numero di incidenti in aereo è molto più basso di quelli in treno o in macchina.
Inoltre viaggiare in aereo è molto comodo perché in poche ore si può arrivare anche dall’altra parte del mondo.

Cambiamento climatico
Le stagioni non sono più quelle di una volta. Si sente spesso parlare di cambiamento climatico oggigiorno e frasi come queste sono all’ordine del giorno. L’inverno passato è stato mite ma questo è molto più freddo, oppure, la primavera passata è stata calda ma questa è freddissima, ecc…
Tutto ciò è molto strano. A volte mi chiedo se finiremo per andare al mare a dicembre anziché   a luglio e avere delle stagioni come quelle dell’Australia, per esempio. Coloro che prenotano le vacanze in agosto, le prenoterebbero a gennaio e coloro che, poverini, lavorano anche a ferragosto, ne sarebbero contenti.
La questione è questa: la colpa di questo cambiamento è da attribuire all’uomo e alle sue attività. Colui che abbatte foreste, apre canali e costruisce città è proprio l’uomo, ma ciò che fa è inevitabile. Allora che cosa possiamo fare?
Ci sono persone che vogliono fermare questa trasformazione, quelle che l’accettano e quelle che non si fanno domande. Le ultime sono quelle che mi piacciono meno! Vivono serenamente, si divertono e fanno quello che vogliono senza troppi problemi, senza pensare alle conseguenze.

Recensione cinematografica
Quest’anno «La Grande Bellezza» di Paolo Sorrentino ha vinto il Premio Oscar per il miglior film straniero. Qualcuno l’ha visto, altri l’hanno ignorato, ma sicuramente tutti ne hanno sentito parlare.
Molti l’hanno criticato duramente a causa dei personaggi, della musica e della cattiva immagine che ha dato dell’Italia. Quasi nessuno, però, si è lamentato della scenografia. La Roma del film è speciale, è una cartolina, ed è una città dove tutto è perfetto. Addirittura adesso a Roma è possibile partecipare ai Tour della Grande Bellezza: un viaggio nei luoghi del film. Certi hanno già partecipato a questi tour, altri non vedono l’ora di farlo. Chiunque voglia, può prenotare il suo tour online.
Uno perfetto in questo film è Jep Gambardella, il personaggio principale. Qualcuno l’ha definito una persona mediocre e bassa, altri hanno apprezzato molto il suo stile un po’ dandy e adesso si vestono come lui. In città a volte si vedono alcuni vestiti con giacche gialle e pantaloni bianchi, proprio come lui.
Checché ne dicano i critici, io credo che non ci sia niente di falso in questo film. Chiunque conosca un po’ l’Italia e gli italiani, sa che tanto nel film è inventato, ma molto rappresenta la realtà della nostra società. 



I miei genitori
Ieri io e mio fratello abbiamo incontrato nostra zia in città. Lei ci ha fermato e ci ha raccontato che un suo amico sta scrivendo un articolo sui matrimoni fra persone di nazionalità diversa. Questo amico le ha chiesto se conosceva qualcuno da poter intervistare e subito le è venuto in mente nostro padre.
Vi racconto dei miei genitori e di come si sono incontrati se vi va di ascoltare. Mia madre è svedese e da giovane viaggiava spesso per le vacanze estive. Un anno è andata a Rimini per due settimane e ha incontrato mio padre. Voi penserete che lo ha incontrato in spiaggia, ma non è così: lo ha conosciuto in discoteca! La sera stessa lui le ha chiesto l’indirizzo e appena è partita le ha scritto una lettera. Non c’è bisogno che vi racconti cosa è successo, probabilmente lo potete immaginare. Si sono innamorati e da allora non si sono più lasciati.
Nel corso degli anni ci hanno raccontato la loro storia tante volte e ogni volta aggiungevano dettagli nuovi: il posto dove si sono incontrati, le lettere che lei gli inviava, i regali che lui le spediva, le telefonate che lei gli faceva… e infine l’occasione in cui lui le ha chiesto di sposarlo. Mia zia così ha pensato di telefonare a mio padre e chiedergli se poteva organizzare un incontro con il giornalista e se aveva tempo di dargli una mano con la sua ricerca di coppie miste. Si incontreranno fra qualche giorno e il giornalista lo intervisterà per la sua rubrica, gli farà domande sulla sua storia e il suo matrimonio e gli farà anche una foto. Avrò i miei genitori pubblicati sul giornale…. Io e mio fratello speriamo solo che non ci chiederanno di essere presenti!

Fantasia in cucina
Gli italiani parlano sempre di cucina. Ne parlano a casa, ne discutono con gli amici, persino ad una festa quando sono ubriachi! Per una ricetta giusta o sbagliata si può anche litigare!
Una volta io e il mio compagno parlavamo della carbonara, e mentre ne discutevamo abbiamo scoperto di non essere d’accordo sulla ricetta. Lui voleva mettere la cipolla e io non ne volevo neanche un po’. Solo dopo avere letto la ricetta su internet abbiamo scoperto che io avevo ragione!
La verità è che non mi piace cucinare e non ne voglio sentir parlare. Se nel tiramisù metto 4 uova, sbaglio perché dovrei metterne 3. Se per il sugo uso 10 pomodori grandi, sbaglio, perché dovrei usarne 5 grandi e 5 piccoli, se per il ragù compro solo 200 grammi di carne macinata, sbaglio perché dovrei comprarne 500. Insomma, sbaglio sempre e mi pento di aver provato! Me ne pento continuamente!
Comunque, la mia migliore amica, che è una cuoca esperta, mi dice sempre che non devo aver paura di provare. Non devo averne perché sbagliando si impara e anche se di errori ne faccio tanti, non devo preoccuparmi troppo.
Il vero ingrediente per una buona ricetta è la fantasia. Mettetene tanta e ne sarete soddisfatti!



Trasferimento in Italia
Quando  Jim e Mary hanno deciso di lasciare il lavoro e di trasferirsi in Italia, in molti, fra amici e parenti, sono rimasti colpiti da questa decisione.
Jim e Mary infatti sono sposati ormai da trent’anni e hanno deciso di cambiare la loro vita.
Da sempre infatti i due coniugi hanno passato la loro vita a Londra, impegnati tra il lavoro e la famiglia.
Hanno deciso di vendere la loro casa e comprare un casolare tra le colline della Toscana e di vivere una vita più sana in campagna.
Dopo aver cercato a lungo il posto giusto hanno trovato una fattoria molto ampia, con animali di ogni specie e vicino ad un bosco.
Inoltre il casolare si trova proprio vicino a quello di un loro caro amico italiano.
Il loro sogno è quello di aprire una scuola in cui i bambini possano conoscere la natura, imparare a prendersi cura degli animali e , ovviamente, imparare l’inglese.
Mary ama molto i bambini e a Londra lavorava come insegnante di inglese.
E’ una grande sfida, ma Jim e Mary sono pronti ad affrontarla.


Perché l’amore è cieco?
Si racconta che un giorno si riunirono in un luogo della terra tutti i sentimenti e le qualità degli uomini. Quando la noia si fu presentata per la terza volta, la follia, come sempre un po’ folle, propose: “Giochiamo a nascondino!”.
L’interesse alzò un sopracciglio e la curiosità, senza potersi contenere, chiese: “A nascondino? Di che si tratta?”.
“É un gioco, – spiegò la follia – in cui io mi copro gli occhi e mi metto a contare fino a 100 mentre voi vi nascondete e, quando avrò terminato di contare, il primo di voi che scopro prenderà il mio posto per continuare il gioco”.
L’entusiasmo si mise a ballare, accompagnato dall’euforia. L’allegria fece tanti salti che finì per convincere il dubbio e persino l’apatia alla quale non interessava mai niente.
Però non tutti vollero partecipare: la verità preferì non nascondersi (perché avrebbe dovuto se poi alla fine tutti la scoprono?), la superbia pensò che fosse un gioco molto sciocco (in fondo ciò che le dava fastidio era che non fosse stata una sua idea) e la codardia preferì non rischiare.
“Uno, due, tre…” cominciò a contare la follia.
La prima a nascondersi fu la pigrizia, che si lasciò cadere dietro la prima pietra che trovò sul percorso, la fede volò in cielo e l’invidia si nascose all’ombra del trionfo, che, con le proprie forze, era riuscito a salire sulla cima dell’albero più alto.
La generosità quasi non riusciva a nascondersi: ogni posto che trovava le sembrava meraviglioso per qualcuno dei suoi amici. Che dire di un lago cristallino? Ideale per la bellezza. Le fronde di un albero? Perfetto per la timidezza. Le ali di una farfalla? Il migliore per la voluttà. Una folata di vento? Magnifico per la libertà. Così la generosità finì per nascondersi in un raggio di sole.
L’egoismo, al contrario, trovò subito un buon nascondiglio, ventilato, confortevole e tutto per sé, la menzogna si nascose sul fondale degli oceani (non è vero, si nascose dietro l’arcobaleno), la passione e il desiderio al centro dei vulcani. L’oblio non mi ricordo dove.
Quando la follia arrivò a contare 99, l’amore non aveva ancora trovato un posto dove nascondersi poiché li trovava tutti occupati, finché scorse un cespuglio di rose e alla fine decise di nascondersi tra i suoi fiori.
“Cento!” – contò la follia, e cominciò a cercare.
La prima a comparire fu la pigrizia, solo a tre passi da una pietra. Poi udì la fede, che stava discutendo con Dio su questioni di teologia, e sentì vibrare la passione e il desiderio dal fondo dei vulcani. Per caso trovò l’invidia, e poté dedurre dove fosse il trionfo. L’egoismo non riuscì a trovarlo: era fuggito dal suo nascondiglio, essendosi accorto che c’era un nido di vespe. Dopo tanto camminare, la follia ebbe sete, e nel raggiungere il lago scoprì la bellezza.
Con il dubbio le risultò ancora più facile, giacché lo trovò seduto su uno steccato senza avere ancora deciso da che lato nascondersi.
Alla fine trovò un po’ tutti: il talento nell’erba fresca, l’angoscia in una grotta buia, la menzogna dietro l’arcobaleno, infine l’oblio, che si era già dimenticato che stava giocando a nascondino. Solo l’amore non le appariva da nessuna parte. La follia cercò dietro ogni albero, dietro ogni pietra, sulla cima delle montagne. Proprio quando stava per darsi per vinta scorse il cespuglio di rose e cominciò a muoverne i rami, quando, all’improvviso, si udì un grido di dolore: le spine avevano ferito gli occhi dell’amore!
La follia non sapeva più che cosa fare per discolparsi: pianse, implorò, domandò perdono e arrivò fino a promettergli di seguirlo per sempre.
L’amore accettò le scuse.
Da allora l’amore è cieco e la follia lo accompagna sempre.

Amore e Psiche
Psiche è una bellissima ragazza e molti uomini ne sono affascinati. Venere, dea della bellezza, è invidiosa, e decide di mandare suo figlio Eros, il dio dell’amore, per farla innamorare dell’uomo più brutto.
Eros quando la vede, però, si innamora di lei e chiede alla madre di Psiche di poterla sposare. La ragazza viene portata in un castello e non può vedere Eros per paura che lei lo riconosca.
Così i due si amano al buio con una grande passione. Però Psiche è curiosa e le sue sorelle le dicono che in realtà il suo compagno è un mostro.
Una notte, allora, Psiche si avvicina ad Eros con una candela e quando lo vede in viso rimane molto colpita dalla sua bellezza. La candela però si scioglie e una goccia di cera brucia Eros, il quale si sveglia e scappa via.
Da quel giorno Psiche gira per il mondo in cerca di Eros.



Guglielmo Marconi
Guglielmo Marconi nasce nel 1874 a Bologna. Sua madre è irlandese e suo padre, italiano, decide di prendere la cittadinanza britannica. Con i suoi studi scopre come trasmettere dei segnali senza utilizzare i fili. Marconi cerca prima i finanziamenti dal governo italiano e poi si trasferisce in Inghilterra dove brevetta la sua invenzione. Anche se la richiesta è fatta in anticipo di 21 giorni rispetto alla trasmissione del russo Popov, in seguito si contestò la paternità dell’invenzione.
Guglielmo Marconi resta comunque il primo ad aver intuito le applicazioni commerciali di questa invenzione: infatti, prima fonda la Marconi Wireless Telegraph Company e poi la Marconi Corporation che permette un regolare servizio pubblico di radiotelegrafia attraverso l’Oceano Atlantico.
Nel 1909 vince il premio Nobel per la fisica per il suo contributo all’evoluzione del telegrafo senza fili.
Muore nel 1937 a Roma.
Prima dell’arrivo dell’euro Guglielmo Marconi è stato raffigurato sulle banconote da 2000 lire.


Poveri ma innamorati
Dina, da giovane, si sposa con Marco che, un giorno, dopo vent’anni di matrimonio, va via di casa e la lascia sola con cinque figli e molti conti da pagare. Dina resta con le due figlie piccole, mentre gli altri tre, ormai grandi, vanno a vivere da soli.
Lei lavora come infermiera, ma il suo stipendio non basta e, per fare una vita dignitosa, continua a chiedere soldi alla banca. Chiede aiuto anche ai figli più grandi, che non possono o non vogliono aiutarla. Così a Dina non resta che affidare le due bambine ai figli più grandi, lasciare la casa e andare a vivere alla stazione.
Dopo un mese, incontra “lui”: si guardano, si parlano, cominciano a conoscersi e in questo modo inizia la loro storia d’amore. Antonello e Dina stanno sempre insieme, discutono dei loro problemi e lui le ripete: “Questa non è vita per te”. Lei continua a lavorare anche se: “... la gente chiacchiera e dice cattiverie, ma a me non importa nulla”.
Due volte alla settimana va a trovare le sue piccole alle quali ha presentato Antonello, con il quale hanno scherzato e giocato subito.
Ora, i due innamorati sognano di trovare una casa per continuare a vivere insieme e sperano di diventare presto una vera famiglia tranquilla.


La fabbrica della Ferrari
Dove nascono quelle automobili rosse che ci fanno girare la testa quando passano? Dov’è la fabbrica della Ferrari, in cui ingegneri e tecnici specializzati progettano e costruiscono le automobili più veloci del mondo? La risposta è semplice: a Maranello, il paese dove Enzo Ferrari ha fondato la sua azienda e dove la gente scende in piazza a festeggiare quando la Ferrari vince un Gran Premio. Ogni anno molte persone vanno a visitare la città della Ferrari. Quando arrivi nella grande area dove ci sono gli stabilimenti capisci subito di trovarti in un posto magico. Dal viale principale è possibile vedere gli edifici di produzione delle automobili che sono straordinari perché li hanno pensati grandi architetti. La costruzione delle automobili è molto accurata e i clienti devono aspettare molti mesi per avere l’auto che hanno ordinato. A Maranello c’è anche un bellissimo museo dove è possibile vedere le automobili d’epoca, le coppe vinte nelle gare e la collezione di tutte le Ferrari che hanno gareggiato nella Formula 1 in scala ridotta. Vedere la casa della Ferrari è una vera meraviglia per tutti quelli che amano queste automobili da corsa.

Letture da adolescenti
“Ciao Annamaria, che cosa hai comprato? Ah, anche tu leggi Cioè?”
“Ciao Claudia. Sì, leggo Cioè perché ci trovo argomenti che mi interessano, per esempio il cinema e la musica, ma anche gli oroscopi e le lettere di ragazze della nostra età.”
“Anche a me interessano questi argomenti, però qualche volta compro un giornale anche perché c’è un regalo: per esempio un paio di orecchini, una matita per gli occhi…”
“Sì, è vero, anche a me piacciono i regali, però quello che mi appassiona veramente è leggere commenti sui personaggi famosi del mondo del cinema e sapere tutto dei film che sono usciti. Un’altra cosa che mi piace molto è fare i test sui problemi degli adolescenti, soprattutto quando sono insieme alle mie amiche: ognuna li fa da sola e poi confrontiamo le risposte. È davvero divertente leggere i risultati insieme.”
“Guarda, è vero, ma a volte compro un giornale per i poster che sono all’interno. Per esempio io sono appassionata di danza e compro le riviste che regalano manifesti sul balletto, che poi attacco in camera mia. Per fortuna che queste riviste non costano tanto così le posso pagare con i pochi soldi che ho a disposizione.”
“Non sapevo che ti piaceva il balletto. Ma tu fai danza?”
“No, l’ho fatta da piccola ma poi ho smesso. Però mi piace moltissimo vedere gli spettacoli di danza. Vorrei lavorare in teatro, mi piacerebbe pensare ai costumi, al trucco o alle scene.”
“Sai, anch’io ho una grande passione: mi piacciono gli animali e voglio diventare veterinaria. Per questo leggo Focus.”
“Hai le idee molto chiare!”
Acquistare… Comodamente!
Vuoi acquistare o prenotare il biglietto di un concerto o di uno spettacolo senza uscire da casa?
Ti proponiamo alcuni siti dove puoi comprare i biglietti online. “Boxol” è una biglietteria online dove puoi acquistare le prevendite degli eventi di tutta Italia. Puoi trovare biglietti per concerti, spettacoli teatrali, partite di calcio e altri eventi sportivi. Sul sito puoi avere informazioni sul prezzo e sulle modalità di acquisto insieme ad alcune brevi recensioni sull’evento a cui vuoi partecipare. Con “Helloticket” invece puoi prenotare il biglietto dello spettacolo che ti interessa anche per telefono e pagarlo online. Il giorno dello spettacolo puoi ritirare il biglietto direttamente all’ingresso. Se scegli di usare “Listicket” devi avere un indirizzo e-mail e prima dell’acquisto ti devi registrare al sito. “Listicket” ti avverte quando iniziano le prevendite, ti informa sugli orari degli eventi e su come ritirare i biglietti con un messaggio sulla posta elettronica.

Il festival delle giovani idee
Il Palazzo dei Congressi di Roma all’Eur ospita la terza edizione del Festival delle giovani idee, una manifestazione dove i giovani possono incontrarsi e esprimere le proprie idee e il proprio talento. Al Festival partecipano oltre 30.000 studenti, tra i 12 e i 19 anni che vengono da 300 scuole di tutt’Italia.
L’obiettivo del Festival coinvolgere gli adolescenti e avvicinare i giovani al mondo della politica. I ragazzi possono incontrare personaggi politici e informarsi presso gli stand sul funzionamento di istituzioni come il Senato della Repubblica e la Camera dei Deputati. In questi giorni i ragazzi possono assistere, mattina e pomeriggio, a mostre d’arte, a rappresentazioni teatrali, concerti di musica, cortometraggi, laboratori e soprattutto possono conoscere altri ragazzi e scambiarsi idee.


Professori su Facebook
Secondo il portale “Skuola” in Italia circa 8 studenti su 100 hanno un insegnante tra i propri contatti: è giusto per un insegnante condividere la vita privata con i propri alunni?
Il dibattito è vivace in molti paesi: in Canada e negli Stati Uniti alcune università hanno proibito ai docenti di scrivere sms o di parlare con i loro studenti via internet e in Italia alcuni docenti inizialmente a favore hanno cambiato opinione. Come Annalisa, che insegna storia in una scuola media di Lissone: “Era diventato impossibile gestire le richieste di contatto dei ragazzi, ho chiuso il profilo per disperazione”. Laura, che insegna italiano in una scuola di Milano, aggiunge: “Non condivido il desiderio di mettersi in mostra di chi usa Facebook. È un modello che gli adulti non devono copiare. Trasformarsi in loro amici? Noi non dobbiamo sostituirci ai genitori o agli amici, non è questo il compito della scuola”.
Lo psicologo Giuseppe Bertagna afferma infine che l’amicizia su Facebook può rovinare il rapporto educativo tra docente e allievo, perché comporta un’invasione nella vita privata che può danneggiare il docente ma anche lo studente: la lettura delle sue opinioni può influenzare il giudizio che il docente ha di lui.
Di parere diverso è Raffaella, che insegna latino al liceo scientifico di Arona e su Facebook ha due profili. “Uno privato, dove pubblico le mie foto e comunico con i miei conoscenti, e uno creato per restare in contatto con i miei alunni, che uso come strumento per ampliare il lavoro svolto in classe. Per esempio: spiego una tragedia di Sofocle e, invece di dare ai ragazzi il link al video di una rappresentazione, lo pubblico sul mio profilo. In genere, rispetto alcune regole: non sono mai io a chiedere l’amicizia agli studenti, ma devono essere loro, se vogliono, a farlo. E se scoprono il mio profilo privato rifiuto la richiesta di amicizia e spiego loro i motivi. Infine: non intervengo mai nei loro dibattiti, ma li seguo molto, è un modo per conoscerli”.
Andrea, che insegna arte nella stessa scuola, parla di Facebook come di un mezzo comodo: “A volte i ragazzi mi mandano messaggi per ricordarmi di portare libri, o per avere informazioni su un compito. Non siamo amici davvero, tanto che d’estate le comunicazioni si interrompono: non saprebbero che cosa dirmi”. I ragazzi spesso si vantano con i compagni di avere un professore come amico. Quali sono i rischi? “Si può perdere autorevolezza”, ammette Andrea, “ma per ora non mi è successo. Ho sempre avuto a che fare con giovani capaci di capire i ruoli e i limiti. Per il resto, nessun segreto: sanno chi sono, lo vedono ogni giorno a scuola”.

Ciak, si legge!
L’associazione culturale “Mare di Libri” presenta la seconda edizione di “Ciak, si legge”, un concorso per ragazzi. Per partecipare basta inviare una breve presentazione video per pubblicizzare un libro, con la stessa tecnica con cui un trailer promuove un film. Al concorso possono partecipare tutti i lettori che frequentano scuole medie o superiori. La partecipazione al concorso è completamente gratuita.
Per iscrivervi a “Ciak, si legge” dovete scaricare il modulo dal sito, compilare il modulo in ogni sua parte, firmare il modulo (fatelo firmare ai genitori se siete minorenni), scannerizzare il modulo compilato e inviarlo come allegato e-mail; oppure inviarlo via fax al numero: 0541 439496.
L’iscrizione scade il 15 febbraio 2012. I libri in gara non sono ancora nelle librerie all’inizio del concorso, ma i partecipanti li leggono in anteprima. Ogni partecipante riceve la bozza di quattro romanzi a partire dal 20 febbraio, in formato PDF o cartaceo. Poi ne sceglie uno e realizza un video della durata massima di tre minuti. Ogni partecipante può presentare un solo BookTrailer. La consegna deve avvenire entro il 15 maggio 2012. I partecipanti possono consegnare il loro BookTrailer in due formati: su CD o DVD di persona, o tramite posta ordinaria all’indirizzo: Libreria dei Ragazzi “Viale dei Ciliegi 17”, Via Bertola 53, 47900 Rimini; in file video, tramite posta elettronica.
La giuria del concorso esamina tutti i filmati e sceglie i cinque BookTrailer finalisti che possono partecipare al Festival Mare di Libri 2012. Dopo la proiezione, la giuria sceglie e premia il vincitore. Ogni finalista riceve una targa e una copia dei romanzi in gara. Il vincitore ha in premio una targa e 40 libri per ragazzi. I filmati devono essere materiale originale con riprese, foto, disegni che realizzate voi. Se non avete mai realizzato un BookTrailer, guardate i BookTrailer del vincitore e dei finalisti di “Ciak, si legge” 2011 sul sito internet ufficiale.


Da Vinci e tecnologia
Il Museo della Scienza e della Tecnica ha presentato “LeonardoAround”, un’applicazione per cellulari e iPad che mostra la città di Milano attraverso le opere e la vita di Leonardo da Vinci.
Il Museo della Scienza e della Tecnica ha realizzato questa applicazione in collaborazione con la ditta Ibm. L’applicazione è un utile strumento sia per cittadini milanesi che per i turisti per conoscere l’arte, la storia e la cultura della città. Infatti presenta la più grande collezione di modelli delle macchine di Leonardo Da Vinci in mostra al Museo della Scienza e della Tecnica, ma non si limita a questo. L’applicazione presenta 26 luoghi legati a Leonardo: monumenti, opere esposte in vari musei e anche luoghi particolari della città che Leonardo ha studiato e disegnato nelle sue opere.
I visitatori hanno a disposizione percorsi a tema, mappe, schede di approfondimento e video.
L’applicazione è scaricabile gratuitamente su cellulari e iPad da App Store ed è disponibile in lingua italiana e inglese. Questa applicazione ha un carattere dinamico e aperto – spiega Claudio Giorgione, uno dei curatori - nel tempo può avere ampliamenti, approfondimenti o modifiche: gli utenti possono fare commenti e recensioni sulle pagine Facebook e Twitter del Museo della Scienza e della Tecnica.

Spesa elettronica a 102 anni
Anita, un vulcano di attività, ha voluto la carta elettronica per pagarsi la spesa. Anita è nata a Perugia, ha 102 anni ed è socia da sempre del supermercato Super a Perugia. Per Anita gli informatici di Integra, la società che gestisce la carta socio per fare i pagamenti elettronici della spesa, hanno dovuto fare gli straordinari: infatti nel contratto c’erano solo due caselle per l’età. “Chi può chiedere la carta elettronica a 100 anni?” si sono probabilmente detti gli informatici! E invece Anita l’ha voluta e gli informatici hanno riadattato il sistema informatico. Anita è  iscritta al libro dei soci del supermercato Super dal 1971.
“Io ho sempre fatto la spesa alla Super” dice Anita “ancora oggi ci vado due volte alla settimana. Da sola e a piedi”. Al supermercato Super tutti la conoscono e la vogliono aiutare, ma lei rifiuta l’offerta con molta gentilezza. È sempre vivace. Saluta e sorride a tutti. Ora che ha la carta socio non ha nemmeno bisogno di contare le monete! 
“Qualche volta mi faccio accompagnare, ma poi faccio tutto da sola perché sono incontentabile”, racconta Anita. “Mangio di tutto, perfino la panna con i biscotti, l’adoro ”. Anita è una grande cuoca perché ha imparato da suo padre che era cuoco a Ponte San Giovanni, dove gestiva una trattoria di prima categoria. Anita è nata a maggio nel 1910. Ha fatto di tutto per mantenersi. “Il lavoro è uno dei miei ricordi più belli: ho iniziato a 17 anni, ho fatto la sarta, ma non ero molto abile, l’infermiera, la commessa in un negozio di abbigliamento. Ho smesso di lavorare a 75 anni”. Anita ha vissuto per molti anni vicino alla sorella, non si è mai voluta sposare, ma ha molti nipoti. Non ama la televisione. “Avevo un cane,” dice Anita, “ma era troppo impegnativo portarlo fuori tre volte al giorno”. Ora ha un gatto, che le fa tanta compagnia. “La sera, prima di andare a letto, se non gli ho dato la buonanotte protesta e devo alzarmi di nuovo.”

La valigia assicurata
Da oggi la ditta Carpi assicura la tua valigia su tutti i viaggi aerei e ti rimborsa in caso di smarrimento in ogni parte del mondo. Dovunque vai, hai una garanzia in più: se durante i tuoi viaggi aerei perdi la valigia Carpi, e l’ufficio “Oggetti smarriti” dell’ aeroporto in cui l’hai smarrita non la ritrova, ricevi una somma di denaro pari al valore della valigia acquistata, fino ad un massimo di euro 119,00 per ogni singola valigia. Entro un mese dall’acquisto della tua valigia Carpi hai la possibilità di attivare gratuitamente un’ assicurazione della durata di un anno.
Attivare l’assicurazione è facile e non comporta nessun costo.
Devi compilare il modulo che ricevi nel negozio Carpi e inviarlo tramite raccomandata a: Agenzia di Assicurazioni Aurora, Via Michelangelo, 2180040, Napoli, o tramite fax al numero +390817712668. Devi allegare in entrambi i casi la copia dello scontrino fiscale di acquisto della valigia Carpi. La garanzia ha effetto dalle ore 24 del giorno d’invio all’agenzia. Se la valigia Carpi è un regalo, ricordati di consegnare lo scontrino alla persona che la riceve: così può attivare direttamente l’assicurazione dopo aver compilato il modulo.
Se perdi una valigia Carpi devi: inviare un avviso all’agenzia di assicurazione entro 48 ore da quando hai perso la valigia e specificare le circostanze dell’evento; presentare la dichiarazione della perdita della valigia assicurata che deve rilasciarti l’ufficio “Oggetti smarriti” dell’aeroporto.
L’ inadempimento di uno di questi obblighi può comportare la perdita totale o parziale del diritto al rimborso.

